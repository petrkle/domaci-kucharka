<h1><a href="index.html">Rozličné octy</a></h1>

<a id="ocet-estragonovy"><h2>Ocet estragonový</h2></a>

<p>Hrst čerstvě natrhaných, nevypraných estragonových lístků dej do skleněné láhve, nalej na ně asi čtyry <a href="miry-a-vahy.html#zejdlik" class="mav">žejdlíky</a> dobrého vinního octa a&nbsp;nech láhev dobře zandanou čtrnáct dní na slunci stát; potom ocet skrze čistý starý ubrousek proceď do malých lahviček, zandej je a&nbsp;uschovej k&nbsp;potřebě.</p>

<a id="ocet-bylinkovy"><h2>Ocet bylinkový</h2></a>

<p>Do čtyr <a href="miry-a-vahy.html#zejdlik" class="mav">žejdlíků</a> octa dej estragonových lístků něco více nežli předešle, přidej k&nbsp;tomu trochu soli, dvě pepřikové lusky, několik šalotek, trochu kerblíku, trochu bezového květu a&nbsp;několik zrnek celého pepře, láhev dobře zandej a&nbsp;postav ji na slunce, musíš ní ale častěji pohnouti. Za čtrnáct dni nebo za tři neděle ocet proceď a&nbsp;uschovej jako předešlý.</p>

<a id="ocet-malinovy"><h2>Ocet malinový</h2></a>

<p>Na dva <a href="miry-a-vahy.html#zejdlik" class="mav">žejdlíky</a> pěkných zralých malin nalej čtyry <a href="miry-a-vahy.html#zejdlik" class="mav">žejdlíky</a> dobrého vinního octa a&nbsp;nech to dobře přikryté asi šest dni nepohnutě stát; potom ocet proceď skrze čisté plátno do jiné nádoby, a&nbsp;když. se usadí, opět ho proceď, načež ho nalej do malých lahviček, zandej je dobře a&nbsp;uschovej.</p>

<p>Také se může malinový ocet následovně připravit: Když ocet sleješ, promačkej skrze plátno na čistý nový kastrol šťávu z&nbsp;malin, přidej k&nbsp;ní půl <a href="miry-a-vahy.html#libra" class="mav">libry</a> cukru a&nbsp;nech to vařit, přičemž pěnu pilně sbírat musíš, pak to smíchej s&nbsp;octem, naplň lahvičky, dobře je zandej, rozpuštěnou smolou zalej a&nbsp;uschovej. – Takto připravený ocet neměl by scházet v&nbsp;žádné domácnosti, neboť se hodí ke mnohým pokrmům a&nbsp;zvláště v&nbsp;nemoci poskytuje, s&nbsp;vodou smíšený, velmi občerstvující nápoj.</p>

<p>Ocet jahodový připravuje se tak jako malinový.</p>

<a id="ocet-rybizovy"><h2>Ocet rybízový</h2></a>

<p>Rozmačkej dva <a href="miry-a-vahy.html#zejdlik" class="mav">žejdlíky</a> rybízu, nalej na něj máz dobrého octa a&nbsp;nech ho čtyry dni stát, načež ho skrze plátno proceď a&nbsp;uschovej. Může se též jako malinový s&nbsp;cukrem zvařit.</p>

<a id="ocet-fialkovy"><h2>Ocet fialkový</h2></a>

<p>Dej do skleněné láhve žejdlík otrhaného fialkového květu, nalej na něj tři <a href="miry-a-vahy.html#zejdlik" class="mav">žejdlíky</a> vinního octa a&nbsp;postav to na slunce; čtrnáctý den to skrze čisté plátno proceď a&nbsp;v&nbsp;malých lahvičkách uschovej. I&nbsp;tento ocet vyznamenává se krásnou svou barvou a&nbsp;chutí.</p>

<a id="ocet-citronovy"><h2>Ocet citronový</h2></a>

<p>Oloupej a&nbsp;okrájej kůru se čtyr citronů, načež ji i&nbsp;tuk skrájej na kostky, dej to do skleněné láhve, nalej na to dva <a href="miry-a-vahy.html#zejdlik" class="mav">žejdlíky</a> dobrého octa, zandej láhev a&nbsp;nech to asi deset dní na slunci stát.</p>

<p>Tak se též ocet z&nbsp;pomerančů upraví.</p>

