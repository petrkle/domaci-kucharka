<h1><a href="index.html">Ledy rozličných barev</a></h1>

<p>K ozdobení dortů a&nbsp;cukrovinek.</p>

<a id="bily-led"><h2>Bílý led</h2></a>

<p>Utluč čtvrt <a href="miry-a-vahy.html#libra" class="mav">libry</a> pěkného cukru na mouku a&nbsp;prosej ho (tak se to musi stát ua každý led), pak ho dej na šáleček, přidej k&nbsp;němu z&nbsp;jednoho bílku sněhu, a&nbsp;hodně to tři, potom do toho naceď z&nbsp;půl citronu šťávu, tak led pěkně zbělí; musí se ale nejméně půl hodiny míchat.</p>

<a id="zluty-led"><h2>Žlutý led</h2></a>

<p>Dělá se zcela tak jako předešlý, jenom že se musí celá čtvrt libra cukru na citronu ostrouhat a&nbsp;několik kapek v&nbsp;čistém klůcku rozmočeného šafránu přidat, aby to bylo žluté.</p>

<a id="cerny-led"><h2>Černý led</h2></a>

<p>Musí se dát do cukru bílkového sněhu o&nbsp;něco víc než předešle, protože se nedá žádná citronová šťáva, a&nbsp;když jest již hezky utřen, dá se do toho ustrouhaná tabulka čokolády a&nbsp;ještě se to čtvrt hodiny tře.</p>

<a id="skoricovy-led"><h2>Skořicový led</h2></a>

<p>Vezme se 4&nbsp;<a href="miry-a-vahy.html#lot" class="mav">loty</a> tlučeného cukru, <a href="miry-a-vahy.html#lot" class="mav">lot</a> tlučené prosáté skořice a&nbsp;bílkový sníh, míchá se to půl hodinky, nebo lépe až se dělají puchýře – a&nbsp;led jest hotov.</p>

<a id="jahodovy-led"><h2>Jahodový led</h2></a>

<p>Vezmi čtvrt <a href="miry-a-vahy.html#libra" class="mav">libry</a> tlučeného prosátého cukru, z&nbsp;jednoho bílku sníh a&nbsp;jahodové, višňové nebo rybízové šťávy, a&nbsp;míchej to asi čtvrt hodiny.</p>

<p>Malinový led připravuje se na tentýž způsob.</p>

<a id="ruzovy-led"><h2>Růžový led</h2></a>

<p>Smíchej čtvrt <a href="miry-a-vahy.html#libra" class="mav">libry</a> tlačeného prosátého cukru s&nbsp;bílkovým sněhem, pak rozmoč několik chmírek šafránu v&nbsp;alkermesové šťávě <i>(Alkermessaft)</i>, dej ho do toho – tak je to růžové.</p>

<p>Všech těchto ledů může se upotřebit k&nbsp;okrašlování dortů a&nbsp;k&nbsp;dělání oplatkových obloučků. Zvláště žlutý a&nbsp;bílý led jest výborný, když se na oplatek namaže a&nbsp;jako oblouček sušit nechá.</p>

<a id="zeleny-led"><h2>Zelený led</h2></a>

<p>Utluč v&nbsp;moždíři hrst vypraných špenátových listů, šťávu proceď skrze čisté plátno do rendlíčku a&nbsp;nech ji vařit, až se srazí, potom k&nbsp;tomu rychle přilej krapýtek vody, proceď to opět skrze plátno, a&nbsp;tím, co v&nbsp;plátně zůstane, obarví se led zeleně.</p>

<a id="vodni-led"><h2>Vodní led</h2></a>

<p>Dej na talířek na prášek utlučený a&nbsp;prosátý cukr, přidej k&nbsp;němu krapýtek vody, a&nbsp;míchej tím, až se z&nbsp;toho udělá hustá ale tekutá omáčka, potom k&nbsp;tomu přidej trochu pomerančové šťávy, míchej tím ještě a&nbsp;pouzí toho dle libosti. Chceš-li led míti růžový, přidej několik kapek alkermesové šťávy.</p>

<a id="citronovy-a-pomerancovy-led"><h2>Citronový a&nbsp;pomerančový led</h2></a>

<p>Na utlučený a&nbsp;prosátý cukr proceď šťávu buď z&nbsp;jednoho citronu nebo z&nbsp;pomeranče, a&nbsp;tři to na předešlý způsob.</p>

<a id="vareny-cukr-na-okrasleni-dortu"><h2>Vařený cukr na okrášlení dortů</h2></a>

<p>Když jest cukr až k&nbsp;sedmému stupni rozpuštěn, dej do něho několik kapek citronové šťávy, dobře to promíchej a&nbsp;pak to skrze trychtýřek s&nbsp;malou dírkou lej na dort. Také se z&nbsp;něho mohou lejt rozličné věci buď na plechy mandlovým olejem pomazané nebo na obrácený šálek.</p>

<a id="vareny-cukr-vselijakych-barev"><h2>Vařený cukr všelijakých barev</h2></a>

<p>Každý cukr k&nbsp;barvení musí se až k&nbsp;šestému stupni vařit, pak se nechá buď bílý, nebo se rozličně obarví.</p>

<p>červeně se cukr barví karmínem, který se s&nbsp;několika kapkami citronové šťávy rozetře.</p>

<p>Žlutě se barví šafránem. Nalej na šafrán vařiči vody a&nbsp;nech to chvilenku stát; pak to proceď skrze čistý šat, naceď do toho trochu citronové šťávy, vlej to do cukru, dobře to promíchej a&nbsp;nech to ještě trochu povařit.</p>

<p>Modře se na tentýž způsob barví buď šťávou z&nbsp;fialek, nebo se nechá kouštínek indiga v&nbsp;říčné vodě dobře rozmočit, promíchá se s&nbsp;trochou citronové šťávy, dá se do cukru a&nbsp;nechá se mezi ustavičným mícháním trochu povalit.</p>

<p>Zeleně se barví nejlépe špenátovou šťávou. Může se sice také indigem, smíchaným se šafránem, zeleně barvit, není to však tak zdravé jako špenát.</p>

<p>Černě se barví nejlépe čokoládou.</p>

<a id="jak-se-cukrova-krupice-pripravuje-a-barvi"><h2>Jak se cukrová krupice připravuje a&nbsp;barví</h2></a>

<p>Vezmi <a href="miry-a-vahy.html#libra" class="mav">libru</a> pěkného bílého suchého cukru, nejlépe od špičky, a&nbsp;nejdříve ho rozsekej na malé kouštinky, jak se obyčejně ku kávě sekává, pak ho kladívkem lehounce na drobno utluč; musíš s&nbsp;ním ale šetrně zacházet, aby neztratil lesk; pak ho prosej na papír skrze plechový cedník s&nbsp;hezky velkými dírkami. Co nepropadne, opět na předešlý způsob utluč, a&nbsp;tak pokračuj, až jest cukr všechen prosátý. Potom vezmi jiný cedník s&nbsp;menšími dírkami a&nbsp;prosej cukr zase na jiný papír. Co nyní v&nbsp;cedníku zůstane, podobá se trhaným krupkám, a&nbsp;je to tak nazvaný hrubý cukr, který se jak bílý tak i&nbsp;rozličné barvený k&nbsp;všeliké potřebě hodí. Ostatní opět prosej skrze husté sejtko, a&nbsp;tím zůstane v&nbsp;sejtku trochu drobnější, krupici se podobající cukr, a&nbsp;co propadne, jest cukrová mouka, která se hodí k&nbsp;dortům, ledům, španělským větrům a&nbsp;všem takovým věcem, ku kterým jest prosátého cukru nevyhnutelně zapotřebí. Jest tedy radno, aby takového cukru vždy něco, aspoň půl <a href="miry-a-vahy.html#libra" class="mav">libry</a> v&nbsp;zásobě bylo; když se něco nenadále nahodí, není potřebí se zdržovati. Tento hrubý cukr jest k&nbsp;posypání rozličných pamlsků, nákypů atd. mnohem ouhlednější než drobně utlučený, a&nbsp;hodí se též k&nbsp;okrášlení dortů. Taktéž na ledy je tento cukr příhodný, a&nbsp;sice na čokoládový led bílý a&nbsp;na bílý led červený, který se takto barví: Na čistý bílý talíř dej částku těchto cukrových krupek nebo hrubého cukru, kápni naň několik kapek alkermesové šťávy, a&nbsp;spěšně ním míchej, aby se krupičky nerozpustily a&nbsp;přece aby byly navlaženy, pak to nech na vlažném, ne však na horkém místě uschnout; potom se cukr opět několika kapkami alkermesové šťávy pokropí, promíchá a&nbsp;nechá se sušit, a&nbsp;tak se pokračuje tak dlouho, až je cukr dost červený. Modře barví se na tentýž způsob šťávou fialkovou, žlutě pak v&nbsp;několika kapkách říčné vody rozmočeným a&nbsp;procezeným šafránem.</p>
