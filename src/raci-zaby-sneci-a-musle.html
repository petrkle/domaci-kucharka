<h1><a href="index.html">Raci, žáby, šneci a&nbsp;mušle</a></h1>

<a id="raci-s-omackou"><h2>Raci s&nbsp;omáčkou</h2></a>

<p>Uvař ve slané vodě 15 raků, pak je vyndej, klepýtka i&nbsp;ocásky olámej, ze skořepin udělej račí máslo, nalej naň rybí, a&nbsp;je-li to v&nbsp;den masitý, tedy hovězí polívky, a&nbsp;proceď to skrze sejtko, pak do toho naceď citronové šťávy, okořeň to trochu květem, a&nbsp;chceš-li, zapraž to, načež to vlej na raky a&nbsp;nech to povařit.</p>

<a id="raci-se-smetanovou-omackou"><h2>Raci se smetanovou omáčkou</h2></a>

<p>Přemej raky v&nbsp;několika vodách, z&nbsp;ocásků vytahej žilky, raky narovnej buď do hrnku nebo na pánev, dej k&nbsp;nim trochu kmínu, trochu soli, kousek nového másla, trochu zelené petružele, nalej na ně vařícího piva a&nbsp;nech je vařit, až jsou pěkně červené; pak je můžeš jen tak na mísu pěkně urovnat, podlejt pod ně trochu polívky a&nbsp;dát je na stůl. Chceš-li však míti smetanovou omáčku, tedy rozkloktej v&nbsp;hrnečku několik žloutků se sladkou smetanou, a&nbsp;chceš-li to míti přisládlé, dej do toho kousek cukru, pak to rozkloktej tou vařící polívkou z&nbsp;raků, vlej to pod raky a&nbsp;nes je honem na stůl, aby nevystydli.</p>

<a id="fasirovani-raci-s-karfiolem"><h2>Fašírovaní raci s&nbsp;karfiolem</h2></a>

<p>Na kopu raků usekej drobně <a href="miry-a-vahy.html#libra" class="mav">libru</a> masa od štiky; dej k&nbsp;němu jednu ostrouhanou, ve vodě namočenou a&nbsp;vymačkanou žemličku, 3 míchané vejce, trochu květu, osol to a&nbsp;všecko dobře usekej a&nbsp;promíchej. Uvař kopu raků ve slané vodě, klepýtka a&nbsp;ocásky vyloupej, svrchní skořápky čistě omej, urovnej je na prkénko a&nbsp;nech je osáknout; ostatní vše v&nbsp;moždíři utluč a&nbsp;udělej račí máslo; načež máslo vytlač, slupiny dej do hrnku, nalej na ně vody, v&nbsp;které se raci vařili, dej k&nbsp;nim kůstky a&nbsp;odřízky z&nbsp;ryby, kus celeru, kořínek petružele, něco karfiolu, a&nbsp;nech to povařit. Mezitím dej na misku 3 lžíce račího másla, připoj k&nbsp;němu tu sekaninu, jakož i&nbsp;klepýtka a&nbsp;ocásky drobně rozkrájené, a&nbsp;dobře to promíchej; načež tím naplň ty vysáknuté skořepiny a&nbsp;hezky přimáčkni, urovnej je na kuthánek, proceď na ně té polívky, v&nbsp;které slupky se vařily, a&nbsp;nech je vařit; pak udělej trochu bílé jištičky, připraž polívku a&nbsp;proced ji skrze cedník opět na ty nadívané raky. Zatím nech karfiol ve slané vodě pěkně ovařit, pak vše na mísu ouhledně urovnej, omáčkou polej a&nbsp;dej na tabuli. – Jestli raky v&nbsp;masitý den takto připravuješ, vezmi místo rybího masa slepičí, kuřecí nebo kapouní prsíčka, je to mnohem chutnější. Také se může místo karfiolu vzíti špargl.</p>

<a id="smazene-zaby"><h2>Smažené žáby</h2></a>

<p>Žáby dobře přemej, osol je a&nbsp;nech je asi půl hodiny v&nbsp;soli ležet, pak je obal v&nbsp;mouce, omoč v&nbsp;rozkloktaném vejci, obal ve strouhané žemličce, a&nbsp;nech je v&nbsp;horkém přepouštěném másle hezky do zlatova usmažit; pak je okrášli zelenou petruželkou a&nbsp;dej je na stůl.</p>

<a id="dusene-zaby"><h2>Dušené žáby</h2></a>

<p>Pěkně očištěné žáby osol a&nbsp;nech je v&nbsp;soli chvíli ležet; zatím rozkrájej drobně cibulku, dej ji s&nbsp;máslem na uhlí, a&nbsp;když se trochu zapění, hoď žáby do toho a&nbsp;nech je dusit tak dlouho, až šťávu, kterou.ze sebe pustí, zase do sebe vtáhnou; proto se nesmějí přikrýt, aby dříve vysmáhly; je-li šťávy příliš mnoho, tedy jí trochu odlej, k&nbsp;žabám přidej kousek másla, jakož i&nbsp;nakrájené zelené petružele a&nbsp;trochu květu, a&nbsp;nech je dusit, až zůstanou jen trochu šťavnaté; pak je urovnej na teplou mísu, posyp je hustě strouhanou, do zlatova smaženou žemličkou, okolo mísy urovnej věneček z&nbsp;citronových čtvrtek a&nbsp;dej to na tabuli – Kdo žáby rád, tedy je i&nbsp;bez citronu takto připravené s&nbsp;chutí zažije. Také se mohou žáby zadělat s&nbsp;rozličnými omáčkami jako štika.</p>

<a id="zaby-se-sardelemi"><h2>Žáby se sardelemi</h2></a>

<p>Dobře očištěné žáby omej, posyp je solí, tlučeným bobkovým listem a&nbsp;pepřem, a&nbsp;nech je v&nbsp;tom půl hodiny tažet; potom vymaž dno mísy, s&nbsp;kterou to přijde na stůl, trochu čerstvým máslem, žáby pořádně osuš, vlož je do mísy, očisti několik sardelí a&nbsp;rozkrájej je na dlouhé nudle, těmi pak žáby prolož, posyp to hodně drobně nakrájenými šalotkami a&nbsp;kapárkami, nalej na to půl <a href="miry-a-vahy.html#zejdlik" class="mav">žejdlíka</a> rakouského vína a&nbsp;několik lžiček octa, naceď do toho šťávu z&nbsp;jednoho citronu, postav to do trouby a&nbsp;nech to spěšně zvařit, pak to hojně posyp smaženou strouhanou žemličkou a&nbsp;nes to na stůl.</p>

<a id="zadelavane-zaby-s-petruzelkou"><h2>Zadělávané žáby s&nbsp;petruželkou</h2></a>

<p>Čistě přemyté žáby osol, dej je s&nbsp;kouskem nového másla na rendlíček, přikrej je a&nbsp;nech je dusit, až jsou měkké. Několik žab nech ve slané vodě s&nbsp;rozkrájenou petruželí uvařit, udělej bílou jištičku a&nbsp;zapraž tu polívku, v&nbsp;které žáby se vařily, pak ji proceď na ty dušené žáby, dej k&nbsp;tomu drobně rozkrájenou zelenou petruželku a&nbsp;trochu květu, nech to malinko povařit a&nbsp;dej to na stůl.</p>

<a id="sneci-s-kyselym-krenem"><h2>Šneci s&nbsp;kyselým křenem</h2></a>

<p>Šneci se uvaří ve slané vodě, do nádobky se dá strouhaného křenu, naleje se na něj vinního octa, a&nbsp;kdo chce, může do něho dát kousek cukru, pak se šneci vysypou na mísu, přikrejou se servítem a&nbsp;dají se s&nbsp;tím křenem na stůl.</p>

<a id="nadivani-sneci"><h2>Nadívaní šneci</h2></a>

<p>Uvař půl kopy šneků ve slané vodě, pak je vyndej z&nbsp;domků, uřež ocásky, šneky přemej v&nbsp;soli, stáhni s&nbsp;nich tu černou kůžičku a&nbsp;nech je buď v&nbsp;rybí, nebo, je-li to v&nbsp;den masitý, v&nbsp;hovězí polívce ještě nejméně dvě hodiny vařit; domky vymej v&nbsp;soli a&nbsp;nech je vysáknout. Nádivku dělej takto: Na třicet šneků utři deset <a href="miry-a-vahy.html#lot" class="mav">lotů</a> másla, dej k&nbsp;němu čtvrt <a href="miry-a-vahy.html#libra" class="mav">libry</a> čistě přemytých rozetřených sardelí, s&nbsp;půl citronu drobně rozkrájenou kůrku, trochu květu, asi 2 nebo 3 stroužky se solí dobře utřeného česneku, trochu majoránky, a&nbsp;půl ustrouhané cibule, všecko dohromady hodně utři a&nbsp;přimíchej k&nbsp;tomu zvolna šest plných lžic strouhané žemličky. Potom vyndej šneky z&nbsp;polívky na talířek, vlej vždy do jednoho domečku kávovou lžičku polívky ze šneků, pak dej kousek nádivky, na tuto jednoho šneka, načež domek nádivkou doplň a&nbsp;pěkně to uhlaď. Takto pokračuj, až máš všecky domky naplněné; pak narovnej šneky na mísu, a&nbsp;zbylo-li něco nádivky, tedy do ní nalej té polívky, v&nbsp;které se šneci vařili, podlej je tím, nech je asi čtvrt hodinky, v&nbsp;troubě trochu opect a&nbsp;dej je na stůl. Také se mohou šneci dát na rošť na plech, k&nbsp;tomu cíli důlkami opatřený, a&nbsp;na uhlíčku nechat opect; lépe ale, když je pod nimi trochu omáčky.</p>

<a id="sneci-s-vinni-omackou"><h2>Šneci s&nbsp;vinní omáčkou</h2></a>

<p>Uvař mandel šneků, vyndej je z&nbsp;domků, uřež ocásky, šneky očisti, přemej je v&nbsp;soli a&nbsp;vlažné vodě, a&nbsp;nech je buď v&nbsp;postní den v&nbsp;petruželové vodě, nebo v&nbsp;masitý den v&nbsp;hovězí polívce do měkka uvařit; domky nech v&nbsp;čisté vodě trochu vyvařit, pak je umej v&nbsp;soli, poklop je a&nbsp;nech je vysáknout. Nádivku pak dělej takto: Utři čtvrt <a href="miry-a-vahy.html#libra" class="mav">libry</a> nového másla se šesti <a href="miry-a-vahy.html#lot" class="mav">loty</a> čerstvých sardelí, dej k&nbsp;tomu s&nbsp;půl citronu drobně rozkrájenou kůru, 3 stroužky se solí rozetřeného česneku, trochu květu, jednu strouhanou žemličku, a&nbsp;je-li to málo slané, tedy přidej trochu soli a&nbsp;všecko dobře rozetři. Nyní dej vždy do jednoho domku kousek nádivky, na tuto vlož jednoho šneka, a&nbsp;nádivkou je opět doplň; potom je urovnej na mísu, nech trochu strouhané žemličky na másle do bledězlatova usmažit, nalej na ni trochu polívky, v&nbsp;které se šneci vařili, a&nbsp;trochu rakouského vína, dej k&nbsp;tomu dva <a href="miry-a-vahy.html#lot" class="mav">loty</a> v&nbsp;másle rozetřených sardelí a&nbsp;nech to trochu povařit, pak to vlej na šneky a&nbsp;nech je asi čtvrt hodiny v&nbsp;troubě dusit. Tato nádivka stačí na 20 až 25 šneků. Vína a&nbsp;polívky se dá dle potřeby, aby zastalo pod šnekama trochu omáčky.</p>

<a id="sneci-ocasky"><h2>Šneci ocásky</h2></a>

<p>Šnečí ocásky se dají na máslo s&nbsp;drobně rozkrájenou cibulkou opect, a&nbsp;když cibulka začíná červenat, dají se na talíř nebo na mísu, která se kolem okrášlí smaženou strouhanou žemličkou.</p>

<a id="musle-s-vinem"><h2>Mušle s&nbsp;vínem</h2></a>

<p>Mušle nejdříve nožem čistě oškrab, pak je v&nbsp;několika vodách dobře omej, načež dej na rendlík kus nového másla, půl skrájené cibule a&nbsp;stroužek česneku, urovnej mušle na to, podlej pod ně trochu vína, přikrej je a&nbsp;nech je dusit až se počnou otvírat; potom je vyndej, každou nožíkem pozorně rozevři, prázdní skořápky odhoď a&nbsp;ty s&nbsp;múšlema urovnej na mísu. Mohou se dát na stůl jen tak, a&nbsp;k&nbsp;nim na půlky nebo na čtvrtky nakrájený citron, aby si každý dle libosti zacedil; nebo je dej otevřené ještě na rendlík, podlej více vína, dej k&nbsp;nim trochu strouhané smažené žemličky, citronové kůry, trochu květu, zaceď je citronovou šťávou a&nbsp;nes je na stůl.</p>

<a id="musle-na-jiny-zpusob"><h2>Mušle na jiný způsob</h2></a>

<p>Na padesát mušlí ustrouhej tři velké cibule, dej ji s&nbsp;půl <a href="miry-a-vahy.html#libra" class="mav">librou</a> másla na kastrol, rozdělej to po dně, přidej k&nbsp;tomu trochu usekané zelené petružele, trochu tlučeného květu, vlož na to dle předešlého udání očištěné mušle a&nbsp;nech je přikryté dusit; když se, začínají otvírat, rozloupni je opět jako předešle, urovnej je na mísu, ku šťávě přidej trochu vína, hodně to rozmíchej, a&nbsp;je-li omáčka příliš řídká, přidej trochu strouhané žemličky, pak to vlej na mušle a&nbsp;oblož je citronovými koláčky.</p>

<a id="ustrice"><h2>Ústřice</h2></a>

<p>Ustřice požívají se obyčejně jen syrové, zacezené citronem; kdo by však nebyl toho milovník, nechť je připraví následujícím způsobem: Otevři dvanáct pěkných holštýnských ústřic, odtrhni je od spodních skořápek a&nbsp;vlož je do malé pěkné misky na čtyry <a href="miry-a-vahy.html#lot" class="mav">loty</a> sardelové-ho másla, přidej k&nbsp;nim lžíci smetany a&nbsp;nech je zprudka odusit, sice by ztvrdly a&nbsp;ztratily chuť, pak je posyp trošinku povrchu strouhanou prosátou žemličkou, postříkej je máslem a&nbsp;přejed je rozpálenou lopatkou, aby dostaly lepší barvu.</p>
