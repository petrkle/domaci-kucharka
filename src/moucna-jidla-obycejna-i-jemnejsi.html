<h1><a href="index.html">Moučná jídla, obyčejná i&nbsp;jemnější</a></h1>

<a id="moucne-knedliky"><h2>Moučné knedlíky</h2></a>

<p>Rozkrájej žemličku na kostky, usmaž ji pěkně do zlatova v&nbsp;přepouštěném másle a&nbsp;nech ji vystydnout; utři na míse kus nového másla, vraz do něho 6 celých vajec jedno po druhém, po každém vejci dej lžičku pěkné mouky a&nbsp;lžičku sladké smetany, osol to a&nbsp;dobře to promíchej; potom vmíchej do toho tu smaženou žemličku a&nbsp;mouky tolik, aby, když se rukou na těsto plácne, na ruku se nepřilíplo. Nyní udělej hodně velké knedle, dej je do vařící slané vody a&nbsp;nech je vařit, jsou uvnitř dobře povařeny; potom rozkroj každý na čtyry čtvrtě, posyp je strouhanou žemličkovou kůrkou a&nbsp;polej je rozpáleným máslem. Tyto knedlíky jsou k&nbsp;černé rybě výborné.</p>

<a id="jine-moucne-knedliky"><h2>Jiné moučné knedlíky</h2></a>

<p>Rozkverluj čtyry žloutky v&nbsp;žejdlíku vody až do spěnění, osol to a&nbsp;zadělej tím dva <a href="miry-a-vahy.html#zejdlik" class="mav">žejdlíky</a> pěkné mouky na misce; nakrájej na drobné kostky dvě žemličky, vlož je na vrch na těsto, nech rozpustit čtvrt <a href="miry-a-vahy.html#libra" class="mav">libry</a> čerstvého másla, polej ním opatrně ty žemličkové kostky a&nbsp;nech tak těsto dvě hodiny stát. Když je čas k&nbsp;zaváření, zamíchej vařečkou žemličku do těsta, hodně ho ještě protluč, pak dělej hezky velké knedlíky, klad je do vařící slané vody a&nbsp;nech je nepřikryté hodně provařit; potom je vyndej, rozpul každý, posyp strouhanou žemličkovou kůrkou a&nbsp;polej rozpáleným máslem. Tyto knedlíky jsou též výborné.</p>

<a id="knedliky-se-slaninou"><h2>Knedlíky se slaninou</h2></a>

<p>Rozkrájej na kostky půl <a href="miry-a-vahy.html#libra" class="mav">libry</a> slaniny a&nbsp;dvě žemličky, a&nbsp;nech to pohromadě na rendlíku pěkně usmažit, pak to dej na mísu a&nbsp;nech to vychladnout; pitom do toho vraz 4 celé vejce a&nbsp;4 žloutky, dej k&nbsp;tomu dvě na kousky rozkrájené, ve smetaně máčené žemličky, a&nbsp;tolik mouky, mnoho-li na těsto zapotřebí, načež to promíchej a&nbsp;osol; pak usekej půl <a href="miry-a-vahy.html#libra" class="mav">libry</a> uzeného libového masa a&nbsp;dělej knedlíky; dej vždy do prostřed těsta hromádku toho sekaného libového masa, knedlíky pěkně zakulať a&nbsp;nech je vařit ve slané vodě nebo v&nbsp;té polívce, v&nbsp;které se vařilo uzené maso; když jsou uvařeny, posyp je strouhanou žemličkovou kůrkou a&nbsp;polej rozpáleným máslem. To sekané uzené maso může se také do těsta zamíchat.</p>

<a id="knedlicky-ve-smetane"><h2>Knedlíčky ve smetaně</h2></a>

<p>Utři 4 <a href="miry-a-vahy.html#lot" class="mav">loty</a> převařeného a&nbsp;dva <a href="miry-a-vahy.html#lot" class="mav">loty</a> čerstvého másla, vraz do toho 6 celých vajec, trochu to osol, a&nbsp;vmíchej do toho pěkné mouky tolik, aby z&nbsp;toho bylo hebounké těsto; pak nech vařit dobrou sladkou smetánu, a&nbsp;zavařuj do ní knedlíčky lžičkou, dej do toho trochu na citronu ostrouhaného cukru, malinko to osol a&nbsp;nech v&nbsp;troubě vysmahnout, pak to posyp tlučeným cukrem a&nbsp;nech to povrchu hezky do červena opéct.</p>

<a id="svestkove-knedliky"><h2>Švestkové knedlíky</h2></a>

<p>Utři na misce asi čtyry <a href="miry-a-vahy.html#lot" class="mav">loty</a> másla, vraz do něho čtyry celé vejce a&nbsp;dva žloutky, vlej do toho <a href="miry-a-vahy.html#zejdlik" class="mav">žejdlík</a> mléka, přidej k&nbsp;tomu čtvrt <a href="miry-a-vahy.html#libra" class="mav">libry</a> ustrouhaného tvarohu, osol to trochu a&nbsp;vmíchej do toho tolik pěkné mouky, aby bylo těsto tužší, nežli na buchtičky, a&nbsp;dobře ho vypracuj; pak vyndej těsto na vál, udělej vždy z&nbsp;kusu dlouhou kulatou šišku a&nbsp;klad na ni pěkné zralé švestky jednu vedle druhé, načež každý dílek těsta se švestkou nožem odkroj švestku těstem dobře zabal, a&nbsp;tak pokračuj, až jsou všechny knedlíky hotové; nyní je zvolna vpouštěj do vařící vody a&nbsp;hned jimi opatrně vařečkou ode dna pohni, aby nepřilehly; když vyplynou na vrch a&nbsp;ještě několik minut se vařily, vybírej je dírkovanou sběračkou na mísu, posyp je strouhaným tvarohem, nebo perníkem smíšeným s&nbsp;cukrem, a&nbsp;polej je čerstvým rozpáleným máslem.</p>

<a id="svestkove-knedliky-s-kvasnicemi"><h2>Švestkové knedlíky s&nbsp;kvasnicemi</h2></a>

<p>Udělej těsto na předešlý způsob a&nbsp;přidej do něho <a href="miry-a-vahy.html#lot" class="mav">lot</a> lisovaných kvasnic; když pak jsou knedlíky hotové, nech je zkynout, ostatně s&nbsp;nimi zacházej jako s&nbsp;předešlými.</p>

<a id="zemcatove-knedliky"><h2>Zemčatové knedlíky</h2></a>

<p>Uvař velká zemčata do měkka a&nbsp;ustrouhej je na struhadle; na <a href="miry-a-vahy.html#libra" class="mav">libru</a> strouhaných zemčat utři 4 <a href="miry-a-vahy.html#lot" class="mav">loty</a> nového másla, dej do něho ty zemčata, vraz do toho dvě celé vejce a&nbsp;dva žloutky, osol to, přidej k&nbsp;tomu asi dvě lžíce sladké smetany a&nbsp;nasyp do toho pěkné suché velké krupice tolik, aby se z&nbsp;toho nechaly dělat pěkné kulaté knedlíčky a&nbsp;na ruce se nelepily; je-li krupice suchá, není jí potřebí ani žejdlík; pak uvař knedlíčky ve slané vodě, posyp je ostrouhanou žemličkovou kůrkou, polej rozpáleným máslem a&nbsp;dej je na stůl. Místo krupice může se též vzít pěkná mouka.</p>

<a id="zemcatove-knedliky-na-jiny-zpusob"><h2>Zemčatové knedlíky na jiný způsob</h2></a>

<p>Uvař 8 zemčat a&nbsp;co nejrychleji je oloupej, načež je na vále tak horké válečkem zároveň se <a href="miry-a-vahy.html#zejdlik" class="mav">žejdlíkem</a> pěkné krupice rozmačkej a&nbsp;smíchej (neboť od rychlého smíšení horkých zemčat s&nbsp;krupicí závisí podaření těchto knedlíků), vraz do toho tři vejce, dej k&nbsp;tomu dvě na kostky rozkrájené usmažené žemličky, osol to, a&nbsp;je-li to řídké, přidej trochu mouky; nyní dělej hezky velké kulaté knedlíky, vpouštěj je do vařící vody a&nbsp;nech je dobré čtvrt hodiny vařit; načež vyndej jeden na zkoušku, roztrhni ho dvouma vidličkama, a&nbsp;když je dost, vyndej všechny na mísu, rozpůl je jako ten první, posyp je ostrouháno žemličkovou kůrkou a&nbsp;polej rozpáleným novým máslem.</p>

<a id="zemcatove-slejsky"><h2>Zemčatové šlejšky</h2></a>

<p>Uvař pěkná zemčátka, oloupej je a&nbsp;na struhadle strouhej; na 12 velkých ustrouhaných zemčátek dej dvě celé vejce, osol to a&nbsp;hodně to rozetři, pak to dej na vál a&nbsp;vmíchej do toho tolik mouky, aby se těsto na vál nelíplo; potom z&nbsp;něho vyválej na velký prst tlusté šlejšky, z&nbsp;těch opět nakrájej na prst široké šlejšky, a&nbsp;buď je nech ve slané vodě vařit, pak je oceď a&nbsp;polej hodně rozpáleným novým máslem; nebo pomaž plechy máslem, šlejšky pěkně jednu vedle druhé naň urovnej, povrchu je opět pomaž máslem a&nbsp;nech je pěkně do zlatova upéct; mezi pečením mohou se ještě častěji pomazat rozpuštěným máslem. Když jsou upečeny, dají se na mísu a&nbsp;polejou se rozpáleným novým máslem.</p>

<a id="zemcatove-zavitky-s-uzeninou"><h2>Zemčatové závitky s&nbsp;uzeninou</h2></a>

<p>Ustrouhej asi šest vařených studených zemčat, vraz k&nbsp;nim dvě celé vejce, osol to a&nbsp;přimíchej k&nbsp;tomu tolik mouky, až je z&nbsp;toho vláčné ale tuhé těsto. Uvař půl <a href="miry-a-vahy.html#libra" class="mav">libry</a> uzeného masa, usekej ho, vlož ho na jednu drobně nasekanou a&nbsp;na mašle do žluta usmaženou cibulku, přidej k&nbsp;tomu trochu nasekané zelené petružele a&nbsp;dobře to smíchej. Nyní udělej z&nbsp;těsta stejné kuličky asi jako brambor velké, rozválej je válečkem na tenké placičky, vlož na každou asi lžíci té sekaniny, zaviň je jako štrudličky a&nbsp;klaď je na máslem vymazaný kastrol nebo na pekáč, potři každou po stranách hodně máslem, aby se při vyndávání od sebe oddělovaly, a&nbsp;když jsou všechny na pekáči, podlej je troškou dobrého mléka, pomaž je po vrchu rozpuštěným máslem a&nbsp;nech je do zlatova upéct.</p>

<a id="krupicne-knedliky"><h2>Krupičné knedlíky</h2></a>

<p>Dej na hlubokou hladkou, misku <a href="miry-a-vahy.html#libra" class="mav">libru</a> velké krupice, k&nbsp;ní dvě na kostky nakrájené usmažené žemličky a&nbsp;trochu, soli; když je všechno připraveno, nech zvařit asi čtyry <a href="miry-a-vahy.html#zejdlik" class="mav">žejdlíky</a> vody, a&nbsp;když je v&nbsp;největším var, tedy nalévej na krupici mezi ustavičným mícháním co možná spěšně tolik vody, až se udělá hodně tuhé těsto; dej však pozor, abysi nepřelila; načež těsto okus, zdali je dost slané, pak dělej jako pomeranč velké knedlíky a&nbsp;vpouštěj je do vařící vody; za čtvrt hodiny můžeš jeden vyndat a&nbsp;vidličkama roztrhnout; jsou-li dost provařené, tedy je vyndej, roztrhni každý, posyp ostrouhanou žemličkovou kůrkou, polej hojně rozpáleným máslem a&nbsp;nes je na stůl.</p>

<a id="krupicne-knedlicky-v-kremu"><h2>Krupičné knedlíčky v&nbsp;krému</h2></a>

<p>Uvař z&nbsp;malého <a href="miry-a-vahy.html#zejdlik" class="mav">žejdlíku</a> dobrého mléka hustou krupičnou kaši, a&nbsp;pokud se vaří, nech v&nbsp;ní povařit <a href="miry-a-vahy.html#lot" class="mav">lot</a> nového másla, pak do ní vraz jeden žloutek a&nbsp;jedno celé vejce, dej k&nbsp;tomu <a href="miry-a-vahy.html#lot" class="mav">lot</a> tlučeného cukru, malinko to osol, vše to na ohni dobře umíchej a&nbsp;nech to vychladnout; pak z&nbsp;toho zavařuj kávovou lžičkou do vařící slané vody malé knedlíčky; když jsou.uvařený, nech je na čistém šatě osáknout, vymaž formu máslem, vysyp ji žemličkovou kůrkou a&nbsp;narovnej do ní ty knedlíčky; vraz do půl <a href="miry-a-vahy.html#zejdlik" class="mav">žejdlíka</a> vařené a&nbsp;pak vystydlé smetany 4 žloutky, jedné celé vejce dej k&nbsp;tomu dva <a href="miry-a-vahy.html#lot" class="mav">loty</a> tlučeného cukru, hodně to rozkloktej, vlej to na ty knedlíčky do formy a&nbsp;nech to jak obyčejně hodinu v&nbsp;páře vařit, pak to vyklop a&nbsp;dej to na tabuli. Pro domácí potřebu se ‚to může také dát jen do máslem vymazaného kuthánku, ve smetaně méně žloutků rozkloktat a&nbsp;v&nbsp;troubě nechat vypéct, pak cukrem posypat a&nbsp;s&nbsp;kuthánkem dát na tabuli – je to také dobré.</p>

<a id="tvarohove-knedliky"><h2>Tvarohové knedlíky</h2></a>

<p>Utři kousek nového másla, rozmíchej s&nbsp;ním půl <a href="miry-a-vahy.html#libra" class="mav">libry</a> dobrého tvarohu, vraz do toho 3 žloutky a&nbsp;3 celé vejce, přimíchej k&nbsp;tomu strouhané žemličky tolik, aby se z&nbsp;toho mohly dělati knedlíky, trochu to osol, a&nbsp;dělej pěkné kulaté knedle, uvař je ve slané vodě, posyp je strouhanou žemličkovou kůrkou a&nbsp;polej rozpáleným máslem. Místo strouhané žemličky může se též dát pěkná mouka nebo krupice; v&nbsp;tom pádu však musi býti více tvarohu.</p>

<a id="tvarohove-slejsky"><h2>Tvarohové šlejšky</h2></a>

<p>Utři kousek nového másla s&nbsp;půl <a href="miry-a-vahy.html#libra" class="mav">librou</a> dobrého tvarohu, dej do toho dvě lžičky kvasnic, trochu tlučeného cukru, hrstku malých, čistě přemytých hrozinek, vraz k&nbsp;tomu 3 žloutky a&nbsp;2 celé vejce, a&nbsp;dobře to promíchej; potom dej na vál asi dva <a href="miry-a-vahy.html#zejdlik" class="mav">žejdlíky</a> mouky a&nbsp;rozválej v&nbsp;ní dobře ten připravený tvaroh; nyní z&nbsp;toho dělej na prst dlouhé a&nbsp;na prst tlusté šlejšky, nech je trochu zkynout, a&nbsp;usmaž je hezky do zlatova v&nbsp;rozpáleném másle.</p>

<a id="tasky-s-tvarohem"><h2>Tašky s&nbsp;tvarohem</h2></a>

<p>Udělej z&nbsp;jednoho vejce a&nbsp;z&nbsp;<a href="miry-a-vahy.html#koflicek" class="mav">koflíčku</a> vody hezky tuhé těsto, osol ho trochu a&nbsp;nech ho chvilku odpočinout.</p>

<p>Zatím si připrav tvaroh. Na toto těsto vezmi půl nebo tři čtvrtě <a href="miry-a-vahy.html#libra" class="mav">libry</a> tvarohu, hezky ho oslad, vraz do něho dvě vejce, dej do něho trochu malých hrozinek, několik hořkých mandlí, a&nbsp;dobře to promíchej. Nyní rozválej těsto tence jako na nudle, pomaž ho celé tím tvarohem a&nbsp;zaviň ho jako štrudličku, pak nakrájej z&nbsp;něho na čtyry prsty široké kousky, dobře je po obou stranách prstama přimáčkni a&nbsp;hod je do hodně vařící vody. Když se povařily, vyndej je na mísu, posyp je perníkem nebo strouhanou žemličkou, polej rozpáleným máslem a&nbsp;nes je na stůl.</p>

<a id="turecke-knedlicky"><h2>Turecké knedlíčky</h2></a>

<p>Pro šest osob přeber čtvrt <a href="miry-a-vahy.html#libra" class="mav">libry</a> rejže, vyper ji dříve ve studené, pak ve třech vařících vodách, potom na ni nalej vařící vodu a nech ji v&nbsp;ní čtvrt hodiny stát. Zatím vezmi půl <a href="miry-a-vahy.html#libra" class="mav">libry</a> hovězího libového masa, okrájej a&nbsp;něho všecky kůžičky a&nbsp;drobně ho usekej, dej k&nbsp;tomu 3 <a href="miry-a-vahy.html#lot" class="mav">loty</a> buď čerstvé slaniny nebo hovězího tuku (morku) a&nbsp;ještě to usekej; rozkrájej drobně prostřední cibuli a&nbsp;nech ji na másle do bleděžluta dusit. Potom dej na mísu tu rejži a&nbsp;to usekané maso, přidej k&nbsp;tomu polovic té dušené cibulky, trochu, pepře a&nbsp;trochu zázvoru, osol to a&nbsp;dobře to promíchej; odřízky od masa vhod na kuthan k&nbsp;té cibulce. Nyní přemej kapustové listy a&nbsp;spař je vařící vodou, pak dej do každého listu lžíci té míšeniny, zaobal je co možná do kulata a&nbsp;zavaž niti, pak je urovnej pěkně jeden vedle druhého na tu cibulku a&nbsp;odřízky a&nbsp;nech je celé dvě hodiny pokličkou přikryté dusit; museji se však často obracet a&nbsp;musí se pod ně podlévat polívka, abyse nepřipálily, ale jen zahnědlá šťáva pod nimi byla. Když se dvě hodiny dusily, tedy se kapustové listí obere, knedlíčky se urovnají na mísu, šťáva se na ně procedí, posypou se žemličkovou kůrkou a&nbsp;polejou rozpáleným máslem.</p>

<a id="nudle-ve-smetane"><h2>Nudle ve smetaně</h2></a>

<p>Udělej ze třech vajec drobné nudle; ze dvou vajec jich zavař do smetany, nech je hezky vyvařit, pak trochu vychladnout; potom je dej na mísu, vraz do nich 5 žloutků, dej k&nbsp;tomu 4 <a href="miry-a-vahy.html#lot" class="mav">loty</a> tlučeného cukru, kůru z&nbsp;jednoho citronu, buď na cukru ostrouhanou aneb drobnince rozkrájenou, všecko dobře promíchej, a&nbsp;konečně do toho vmíchej sníh z&nbsp;těch pěti bílků; pak vymaž máslem jinou mísu dej to do ní a&nbsp;nech to v&nbsp;troubě trochu upect. Mezitím usmaž v&nbsp;rozpáleném másle ty ostatní nudle, posyp je hodně cukrem a&nbsp;skořicí, udělej z&nbsp;nich pěkný věnec okolo mísy s&nbsp;těmi pečenými nudlemi a&nbsp;dej to na stůl. Také se mohou nudle jenom do smetany zavařit, osladit a&nbsp;beze všech vajec nechat v&nbsp;troubě vysmahnout, pak těmi smaženými nudlemi okrášlit a&nbsp;dát na stůl.</p>

<a id="nudle-smazene"><h2>Nudle smažené</h2></a>

<p>Udělej ze dvou vajec drobninké nudle, nech je ve smetaně hezky uvařit, a&nbsp;míchej jimi, aby se neslepily, pak je nech vychladnout; potom vmíchej do nich 4 žloutky a&nbsp;ze dvou bliků sníh, cukr a&nbsp;citronovou kůru nebo skořici; nyní navlaž oplatky bílkama, aby se nelámaly, zaobal do nich ty nudle tak jako kobližky, omoč je ve vejci, obal ve strouhané žemličce a&nbsp;usmaž je hezky do zlatová v&nbsp;rozpáleném převařeném másle, pak je posyp cukrem a&nbsp;skořicí, nebo k&nbsp;nim dej šodó a&nbsp;nes je na stůl. Také se může do nich dát vanilie.</p>

<a id="nudle-s-tvarohem"><h2>Nudle s&nbsp;tvarohem</h2></a>

<p>Pro 9 osob udělej ze dvou vajec na stéblo široké nudle a&nbsp;uvař je ve slané vodě; utři <a href="miry-a-vahy.html#libra" class="mav">libru</a> dobrého tvarohu s&nbsp;lotem nového másla, vraz do něho 4 celé vejce, dobře to rozmíchej, dej do toho 4 <a href="miry-a-vahy.html#lot" class="mav">loty</a> tlučeného cukru, dva <a href="miry-a-vahy.html#lot" class="mav">loty</a> velkých hrozinek bez jadýrek, <a href="miry-a-vahy.html#lot" class="mav">lot</a> malých hrozinek, dva <a href="miry-a-vahy.html#lot" class="mav">loty</a> loupaných drobně rozkrájených hladkých mandlí, trochu citronové kůry, trochu květu, dobře to promíchej a&nbsp;trochu osol, pak dej k&nbsp;tomu ty ovařené a&nbsp;očezené nudle, a&nbsp;ještě to lehce zamíchej, jen co by se to promíchalo; nyní vymaž máslem bundový kuthánek, dej to do něho, hezky to urovnej a&nbsp;poklad novým máslem, Vraz do půl <a href="miry-a-vahy.html#zejdlik" class="mav">žejdlíka</a> sladké smetany dvě celé vejce, dobře to rozkloktej a&nbsp;polej tím ty nudle, posyp to hrubým cukrem a&nbsp;nech to pect; když ji to na polo upečeno, tedy to zase posyp cukrem, smíchaným se strouhanými mandlemi, pokrop to rozpuštěným novým máslem a&nbsp;nech to pěkně do zlatova upéct; pak to ještě trochu posyp cukrem a&nbsp;dej to i&nbsp;s&nbsp;kuthánkem na tabuli.</p>

<a id="nudle-s-mandlemi"><h2>Nudle s&nbsp;mandlemi</h2></a>

<p>Udělej ze dvou vajec nudlí jako k&nbsp;maštění, uvař je ve slané vodě, oceď je, rozkrájej drobně dva <a href="miry-a-vahy.html#lot" class="mav">loty</a> sladkých mandli, dej nudle na mísu, mandle k&nbsp;nim, pak dva <a href="miry-a-vahy.html#lot" class="mav">loty</a> tlučeného cukru a&nbsp;kousek vanilie, vlej do toho asi tři čtvrtky sladké vařené smetany, zamíchej to, vymaž mísu máslem, vlej to do ní, poklad to máslem a&nbsp;nech to v&nbsp;troubě vysmahnout, pak to posyp cukrem.</p>

<a id="nudle-s-rakami"><h2>Nudle s&nbsp;rakami</h2></a>

<p>Udělej ze dvou vajec nudličky a&nbsp;nech je ve smetaně dobře vysmahnout, pak dej do nich trochu na citronu ostrouhaného cukru, kouštínek másla, a&nbsp;nech je vychladnout. Dej do hrnečku 5 lžic mouky, 6 žloutků a&nbsp;žejdlík dobré sladké smetany, dobře to rozkloktej, osol to trochu, vlej to na rendlík, nech to na uhlíčku vařit, a&nbsp;míchej tím pořád, až to zhoustne; pak to dej na misku, utři to s&nbsp;kouskem nového másla, a&nbsp;dej do toho kousek tlučeného cukru; potom to namaž na papír asi na dvě stébla tlustě, dej to na plech a&nbsp;nech to do žluta upéct. Když je to upečené, pomaž to těmi připravenými nudlemi, posyp to drobnince sekanými mandlemi, postříkej to račím máslem a&nbsp;zaviň to jako tažený štrudl; nyní z&nbsp;toho nakrájej na prst tlusté lístky, poklop hluboký talíř (nebo mísu) na mělký, urovnej na něj ty nakrájené lístky pěkně jako kopeček, postříkej to trochu sladkou smetanou a&nbsp;račím máslem, posyp to sekanými mandlemi, oblož to račími ocásky a&nbsp;nech to malinko v&nbsp;troubě opéct; potom to posyp cukrem a&nbsp;dej to na stůl.</p>

<a id="nudle-s-jablkami"><h2>Nudle s&nbsp;jablkami</h2></a>

<p>Udělej ze třech vajec nudle; uvař je ve slané vodě, oceď je a&nbsp;nech je prohladnout. Utři nového másla 3 loty, dej do něho ty nudle, vraz do toho 6 žloutků, dej k&nbsp;tomu 3 <a href="miry-a-vahy.html#lot" class="mav">loty</a> tlučeného cukru a&nbsp;trochu skořice, a&nbsp;dobře to promíchej. Oloupej míšeňská jablka, seřízni víčka, jablka nožem vystrouhej, naplň je nějakou zavařeninkou, a&nbsp;zase je víčkama přikrej. Nyní dej nudle do máslem vymazané formy, nastrkej do nich ty jablka, tak, aby byly jen něco přes polovic v&nbsp;nudlích, ostatek aby koukal ven, poklad to po vrchu kouskami nového másla, posyp to hrubým cukrem a&nbsp;nech to péct. Mezi pečením musí se sypáni cukrem ještě asi dvakrát opakovat, aby to po vrchu dostalo pěknou červenou kůrčičku.</p>

<a id="smazene-nudle-nebo-rejze"><h2>Smažené nudle nebo rejže</h2></a>

<p>Udělej nudle z&nbsp;jednoho vejce a&nbsp;dvou žloutků, zavař je ve sladké smetaně, aby z&nbsp;nich byla hezky hustá kaše, a&nbsp;nech je vychladnout, pak do nich vraz 4 žloutky, přidej k&nbsp;nim sníh z&nbsp;jednoho bílku, dva <a href="miry-a-vahy.html#lot" class="mav">loty</a> tlučeného cukru, a&nbsp;buď kousek vanilie nebo strouhané hořké mandle, nebo citronovou anebo pomerančovou kůru, malinko to.osol a&nbsp;všecko dobře rozmíchej. Nyní omaž obyčejné oplatky bílkem, udělej na ně z&nbsp;nudlí hromádky a&nbsp;oplatky pěkně do kulatá zaobal, omoč je v&nbsp;rozkloktaném vejci, obal ve strouhané, žemličkové kůrce a&nbsp;vysmaž je hezky do zlatová v&nbsp;rozpáleném přepouštěném másle, pak je posyp skořici a&nbsp;cukrem a&nbsp;nes je honem na tabuli. Místo nudlí může se také rejže přebrat, vyprat ve vařící vodě a&nbsp;nechat vymočit, pak se uvalí ve smetaně, a&nbsp;ostatně se s&nbsp;ni naloží jako s&nbsp;nudlemi.</p>

<a id="flicky-se-sunkou"><h2>Flíčky se šunkou</h2></a>

<p>Máš-li zbytky od šunky, tedy to libové usekej na drobno, a&nbsp;nemáš-li jich, tedy uvař uzené maso, to libové usekej na drobno a&nbsp;to tučné rozkrájej na kostky; udělej z&nbsp;několika vajec flíčků nebo makaronků, uvař je v&nbsp;té polívce od uzeného masa, pak je oceď a&nbsp;dej na mísu, to sekané maso a&nbsp;rozkrájené tučné dej k&nbsp;tomu, rozkloktej dva žloutky ve sladké smetaně, vlej to do toho, trochu to osol, dej k&nbsp;tomu citronové kůry a&nbsp;květu, zamíchej to, pak to vlej do máslem vymazané, žemličkou vysypané formy a&nbsp;nech to v&nbsp;troubě upéct; potom to vyklop a&nbsp;nes na stůl.</p>

<a id="flicky-s-rakami"><h2>Flíčky s&nbsp;rakami</h2></a>

<p>Uvař ve slané vodě ze dvou vajec flíčků prostřední velkosti, oceď je a&nbsp;nech je prochladnout. Nech na kuthánku rozpustit dvě lžíce račího másla, dej do něho ty flíčky a&nbsp;nech je chvilenku dusit; potom do nich dej 30 račích ocásků, dobře to promíchej, vymaž mísu máslem, dej to do ní, nalej na to půl <a href="miry-a-vahy.html#zejdlik" class="mav">žejdlíka</a> sladké smetany, poklad to račím máslem, udělej na to mříž z&nbsp;máslového těsta, pomaž ji rozkloktaným vejcem a&nbsp;nech to upéct. Kdo by chtěl, může do toho vmíchat dva <a href="miry-a-vahy.html#lot" class="mav">loty</a> tlučeného cukru.</p>

<a id="flicky-s-jablkami"><h2>Flíčky s&nbsp;jablkami</h2></a>

<p>Udělej ze dvou vajec obyčejných flíčků, uvař je ve slané vodě, oceď je a&nbsp;nech je prochladnout; zatím utři asi dva <a href="miry-a-vahy.html#lot" class="mav">loty</a> nového másla a&nbsp;dej pak do něho ty flíčky. Oloupej asi 6 míšeňských jablek, vykroj z&nbsp;nich ohryzky a&nbsp;nech je na kašičku udusit; dej do nich dva <a href="miry-a-vahy.html#lot" class="mav">loty</a> malých hrozinek, asi dva <a href="miry-a-vahy.html#lot" class="mav">loty</a> cukru, <a href="miry-a-vahy.html#lot" class="mav">lot</a> oloupaných, drobně rozkrájených sladkých mandlí a&nbsp;trochu skořice; pak to všecko zamíchej do těch flíčků, vymaž buď mísu nebo formu anebo kuthánek máslem, vysyp nádobku žemličkovou kůrkou, dej do ní ty flíčky, posyp je cukrem a&nbsp;skořicí, a&nbsp;nech je vypéct; pak je zase posyp cukrem a&nbsp;skořicí, a&nbsp;nes je na tabuli.</p>

<a id="smazenec-z-mouky"><h2>Smaženec z&nbsp;mouky</h2></a>

<p>Vraz do hrnku 6 vajec, přilej k&nbsp;nim půl <a href="miry-a-vahy.html#zejdlik" class="mav">žejdlíka</a> sladké smetany, osol to, vmíchej do toho tolik mouky, aby to bylo jako řidounké těstíčko na kapání, také do toho můžeš dát trochu tlučeného cukru, vlej to na rendlík do rozpáleného másla a&nbsp;nech to v&nbsp;troubě pěkně vypéct; pak to železnou lopatkou nebo plechovou lžicí drobně rozkrájej a&nbsp;nech to na uhlíčku ještě trochu opéct; musíš tím ale míchat, aby se to nepřipálilo; potom to dej na misku a&nbsp;posyp cukrem.</p>

<a id="smazenec-ze-zemlicky"><h2>Smaženec ze žemličky</h2></a>

<p>Rozkrájej dvě žemličky na kostky, dej je do hrnku, vraz k&nbsp;nim 6 celých vajec, dej k&nbsp;tomu půl <a href="miry-a-vahy.html#zejdlik" class="mav">žejdlíka</a> sladké smetany, trochu soli, trochu tlučeného cukru, a&nbsp;hezky to promíchej, pak to vlej do rozpáleného másla na rendlík a&nbsp;dej to do trouby upéct; potom to rozeber jako moučný smaženec, nech to trochu opéct a&nbsp;posyp cukrem.</p>

<a id="smazenec-krupicny"><h2>Smaženec krupičný</h2></a>

<p>Uvař z&nbsp;půl <a href="miry-a-vahy.html#libra" class="mav">libry</a> krupice hustou kaši v&nbsp;mléce a nech ji prochladnout; potom k&nbsp;ni přimíchej kousek nového másla, 8 celých vajec, čtyry <a href="miry-a-vahy.html#lot" class="mav">loty</a> cukru a&nbsp;krapýtek soli, nech na rendlíku rozpálit čtvrt <a href="miry-a-vahy.html#libra" class="mav">libry</a> másla, vlej do něj tu kaši a&nbsp;nech to jako předešle v&nbsp;troubě vypéct, pak to železnou lopatkou rozkrájej, vyndej na misku, posyp ještě hojně cukrem a&nbsp;nes na stůl.</p>

<a id="smazenec-s-vanilovou-smetanou"><h2>Smaženec s&nbsp;vanilovou smetanou</h2></a>

<p>Vraz do půl <a href="miry-a-vahy.html#zejdlik" class="mav">žejdlíka</a> sladké smetany 6 celých vajec, hodně to rozkloktej, vmíchej do toho tolik mouky, co by bylo zapotřebí na řidounké kapání, trochu to osol, dej do toho cukru, rozpal máslo na rendlíčku, vlej to do něho a&nbsp;nech to v&nbsp;horké troubě upéct Zatím nech ve smetaně povařit vanilii a&nbsp;cukr, pak smaženec rozkrájej, dej ho do té smetany a&nbsp;nech to povařit.</p>

<a id="smazenec-chlebovy"><h2>Smaženec chlebový</h2></a>

<p>Nastrouhej chlebové střídy asi půl druhého žejdlíka, oloupej osm nebo deset pěkných jablek a&nbsp;nakrájej je na tenké lístky; vymaž formu hojně máslem, dej na dno vrstvu chlebíčka, na tento vrstvu jablek, posyp je cukrem, smíšeným s&nbsp;tlučenou skořici, a&nbsp;pokrop to trochu rozpuštěným máslem, na to dej opět vrstvu chleba, pak zase vrstvu jablek, posyp je cukrem, a&nbsp;tak pokračuj, až máš všecko spotřebováno; navrch musí přijít chleba; načež to poklaď kouskami čerstvého másla a&nbsp;nech to v&nbsp;troubě upéct, Když je to dost, posyp to ještě cukrem a&nbsp;nes to na stůl. K&nbsp;tomuto jídlu může se i&nbsp;nejtvrdšího chleba použit, když se totiž usuší a&nbsp;drobno utluče.</p>

<a id="tresnovec"><h2>Třešňovec</h2></a>

<p>Vymaž formu máslem a&nbsp;vysyp ji strouhanou žemličkou, dej do ní asi přes polovic pěkně přemytých třešní, vraz do hrnku 5 celých vajec, přilej k&nbsp;nim půl <a href="miry-a-vahy.html#zejdlik" class="mav">žejdlíka</a> sladké smetany, dej do toho dvě ustrouhané žemličky, trochu cukru, trochu citronové kůry, a&nbsp;je-li to tuze husté, přilej ještě trochu smetany, a&nbsp;vlej to na ty třešně, rozkrájej na to asi 2 <a href="miry-a-vahy.html#lot" class="mav">loty</a> nového másla, posyp to cukrem a&nbsp;nech to v&nbsp;troubě hezky vypéct; pak to posyp cukrem a&nbsp;nes to na stůl.</p>

<a id="jablkovec"><h2>Jablkovec</h2></a>

<p>Rozkrájej, čtyry ostrouhané žemličky na tenké lístky, vymaž melounovou formu hodně máslem, vysyp ji strouhanou žemličkovou kůrkou, vylož dno těmi žemličkami, tyto poklaď loupanými, na tenké lístky rozkrájenými míšeňskými jablkami, posyp to hrozinkami bez jadýrek, na nudličky rozkrájenými loupanými mandlemi a&nbsp;drobnince rozkrájenou citronovou kůrou, na to dej opět vrstvu žemliček, poklad je jablkovými lístky, posyp mandlemi, hrozinkami a&nbsp;citronovou kůrou, a&nbsp;tak pokračuj, až jest všecko; nech v&nbsp;žejdlíku dobrého sladkého vína vařit kousek skořice, 6 celých křebíčků a&nbsp;4 <a href="miry-a-vahy.html#lot" class="mav">loty</a> cukru, polej tím všude stejně ty žemličky a&nbsp;nech to tři čtvrtě hodiny v&nbsp;páře vařit, pak to dej i&nbsp;s&nbsp;vodou na čtvrt hodiny do horké trouby, aby se to povrchu opeklo; potom to vyklop, posyp cukrem a&nbsp;dej to na tabuli.</p>

<a id="zemlovka-s-hrozinkami"><h2>Žemlovka s&nbsp;hrozinkami</h2></a>

<p>Vymaž formu nebo pěkný kleitovaný rendlík máslem a&nbsp;vysyp ho strouhanou žemličkovou kůrkou, rozkrájej žemličky na lístky, poklaď dno vrstvou těch žemliček, posyp je malýma hrozinkama a&nbsp;krájenou pomerančovou kůrou, pak dej zase žemličky, opět je posyp, a tak pokračuj, až je všecko; navrchu to poklad kousky nového másla, rozkloktej v&nbsp;sladké smetaně asi dvě vejce, dej k&nbsp;tomu trochu cukru, krapýtek soli, trochu citronové kůry, dobře to rozkloktej a&nbsp;polej tím ty žemličky; pak to dej do trouby, nech to vysmahnout a&nbsp;povrchu hezky do červena opéct; potom to posyp cukrem a&nbsp;dej to na stůl.</p>

<a id="zemlickovy-svitek-s-povidlami"><h2>Žemličkový svítek s&nbsp;povidlami</h2></a>

<p>Vraz db hrnku 6 celých vajec a&nbsp;hodně je rozmíchej, dej k&nbsp;tomu půl druhé, dříve ostrouhané, pak zestrouhané žemličky, přilej do toho tři čtvrtě <a href="miry-a-vahy.html#zejdlik" class="mav">žejdlíka</a> sladké smetany, hodně to rozmíchej, dej k&nbsp;tomu trošinku soli, dva <a href="miry-a-vahy.html#lot" class="mav">loty</a> tlučeného cukru, trochu hřebíčku, a&nbsp;ještě to hodně rozkloktej; nyní vymaž formu máslem, vysyp ji žemličkovou kůrkou, vlej do ní polovic té rozmíchané kašičky, tuto poklad hromádky povidel, které však dříve citronovou kůrou, cukrem a&nbsp;hřebíčkem nebo skořicí připravené býti musejí, na to nalej druhou polovičku té kašičky, posyp to cukrem a&nbsp;nech to upéct. Když je to upečené, nechá se to buď ve formě, posype se to cukrem, anebo se to vyklopí, posype cukrem a&nbsp;dá se to na tabuli. Tento svítek může se rozličně měnit; místo švestkových povidel mohou se vzít zavařené višně, třešně, rybíz atd.</p>

<a id="zemlickove-jidlo-s-rumem"><h2>Žemličkové jídlo s&nbsp;rumem</h2></a>

<p>Ostrouhej kůrku se dvou žemliček, půl žemličky ustrouhej a&nbsp;půl druhé rozkrájej na tenké lístky; udělej tuhý sníh ze čtyr bílků, zamíchej do něho 4 žloutky, dej k&nbsp;tomu té půl ostrouhané žemličky, 3 <a href="miry-a-vahy.html#lot" class="mav">loty</a> tlučeného cukru, dva <a href="miry-a-vahy.html#lot" class="mav">loty</a> malých hrozinek, <a href="miry-a-vahy.html#lot" class="mav">lot</a> drobně rozkrájené pomerančové kůry, dobře to promíchej, osol to trochu, vymaž hezky máslem formu nebo kuthánek, s&nbsp;kterým to přijde na tabuli, vylož dno těmi žemličkovými lístky, tyto pomaž tou kasičkou, pak dej opět lístky, opět kašičku, a&nbsp;navrch opět lístky ouhledně urovnej, posyp to cukrem, pokrop rozpuštěným máslem a&nbsp;nech to pect; když je to napolo upečeno, polej to rumem, posyp strouhanými mandlemi, smíchanými s&nbsp;cukrem, pokrop opět máslem a&nbsp;nech to hezky do zlatova upéct; pak to dej na tabuli.</p>

<a id="zemlicky-s-povidlami"><h2>Žemličky s&nbsp;povidlami</h2></a>

<p>Nakrájej žemličky na řízky, omoč je ve smetaně, namaž vždy jeden řízek povidlami, druhý naň polož, a&nbsp;tak pokračuj, až jsou všecky, pak je omoč v&nbsp;rozkloktaném vejci, obal ve strouhané žemličce a&nbsp;usmaž je do zlatová, načež je posyp cukrem a&nbsp;nes na tabuli. Je to v&nbsp;čas nouze dobré jídlo.</p>

<a id="zemlicky-nadivane"><h2>Žemličky nadívané</h2></a>

<p>Ostrouhej malé, schválně k&nbsp;tomu pečené žemličky, vyřízni víčka, vyber střídku, a&nbsp;nech pak žemličky i&nbsp;víčka vysmažit v&nbsp;rozpáleném přepouštěném másle; střídku usuš, utluč v&nbsp;moždíři a&nbsp;do zlatova vysmaž; vezmi na 8 žemliček 4 na tvrdo uvařené žloutky, rozetři a&nbsp;zamíchej je mezi tu smaženou střídku, dej k&nbsp;tomu vrchovatou lžíci zavařených višní nebo rybízu, vrchovatou lžíci pečených a&nbsp;drobně rozkrájených kaštanů, lžíci drobně rozkrájených mandlí a&nbsp;trochu citronové kury, vše dobře promíchej, a&nbsp;rozdělej to se lžicí višňové nebo rybízové šťávy; nyní naplň tím ty žemličky, víčkama je přikrej a&nbsp;urovnej je na mísu; nech v&nbsp;žejdlíku červeného vína vařit kus skořice, 10 celých hřebíčků a&nbsp;kus citronové kůry, dej do toho vrchovatou lžíci zavařeného rybízu, 4 <a href="miry-a-vahy.html#lot" class="mav">loty</a> cukru, dobře to rozmíchej, proceď to na ty žemličky a&nbsp;třech je chvilku vtroubě vypéct; aby mísa nepraskla, musí se na plech nasypat buď popele nebo soli, a&nbsp;na to se teprva mísa postaví. Když je to opečeno, dar se na každé žemličkové vičko jedna zavařená višně, nebo hromádka zavařeného rybizu, posype se to hezky tlučeným prosátým cukrem a&nbsp;dá se to na tabuli.</p>

<a id="zemlickove-nadivane-livanecky"><h2>Žemličkové nadívané lívanečky</h2></a>

<p>Ustrouhej 4 žemličky, dej je do hrnku, vraz do toho 8 vajec, vlej do toho <a href="miry-a-vahy.html#zejdlik" class="mav">žejdlík</a> smetany, dej k&nbsp;tomu drobně rozkrájené citronové kůry, trochu květu, 3 <a href="miry-a-vahy.html#lot" class="mav">loty</a> cukru, a&nbsp;všecko v&nbsp;hrnci dobře umíchej; nyní vezmi plech s&nbsp;důlkama, dej do každého důlku trochu rozpuštěného másla, lžičku toho těstíčka, lžičku dobře slazených, hřebíčkem a&nbsp;citronovou kůrou připravených povidel, na to zase lžičku těstíčka a&nbsp;pokrop to zase máslem; když jsou lívanečky na jedné straně upečeny, obrat je, a&nbsp;pokračuj tak pořád, až všecky upečeš; pak je omoč v&nbsp;rozpuštěném másle, urovnej je na mísu a&nbsp;posyp je skořicí a&nbsp;cukrem. Také se můžou péct nenadívané, a&nbsp;pak skořici a&nbsp;cukrem posypat.</p>

<a id="zemlickove-rizky-s-hovezim-tokem"><h2>Žemličkové řízky s&nbsp;hovězím tokem</h2></a>

<p>Rozkrájej na kostky dvě nebo tři ostrouhané žemličky, a&nbsp;kolik je žemliček, tolik <a href="miry-a-vahy.html#lot" class="mav">lotů</a> hovězího tuku rozkrájej, a&nbsp;přimíchej k&nbsp;němu tolik <a href="miry-a-vahy.html#lot" class="mav">lotů</a> přebraných, vymytých a&nbsp;usušených malých hrozinek a&nbsp;též tolik <a href="miry-a-vahy.html#lot" class="mav">lotů</a> na nudličky rozkrájené pomerančové kůry; potom vymaž novým máslem formu nebo bundový hladký kuthánek, dej do něho vrstvu rozkrájené žemličky, na to vrstvu s&nbsp;hrozinkami a&nbsp;pomerančovou kůrou smíchaného tuku, pak zase žemličku a&nbsp;zase tuk, až je všecko narovnáno; pak se vezme na každou žemličku nejméně půl žejdlika sladké smetany, tedy na 3 žemličky půl druhého žejdlíka, vrazí se do ní jedno celé vejce a&nbsp;dva žloutky, trochu se to osolí, dají se do toho dva <a href="miry-a-vahy.html#lot" class="mav">loty</a> tlučeného cukru, dobře se to rozkloktá a&nbsp;poleje se tím ta míchaninka v&nbsp;kuthánku, navrch se poklade novým máslem, posype tlučeným cukrem a&nbsp;dá se to do trouby upéct. Když je to napolo upečeno, posype se to hrubé tlučeným cukrem, a&nbsp;pak se to nechá jak povrchu tak vespod hezky do červena upéct. Když to máš nésti na stůl, posyp to ještě cukrem.</p>

<a id="bublanina-svestkova"><h2>Bublanina švestková</h2></a>

<p>Vraz do <a href="miry-a-vahy.html#zejdlik" class="mav">čtyržejdlíkového</a> hrnku šest žloutků, přilej k&nbsp;nim <a href="miry-a-vahy.html#zejdlik" class="mav">žejdlík</a> mléka a&nbsp;rozkverluj to, pak do toho vmíchej tolik mouky, až máš těsto jako na hustou kapánku, přidej k&nbsp;tomu čtyry <a href="miry-a-vahy.html#lot" class="mav">loty</a> tlučeného cukru a&nbsp;trošinku soli, a&nbsp;konečně –do toho vmíchej sníh z&nbsp;těch šesti bílků; nyní vymaž pekáč máslem, dej do něho asi přes polovic švestek, vlej na ně to těsto, rozkrájej na to dva <a href="miry-a-vahy.html#lot" class="mav">loty</a> nového másla a&nbsp;nech to opéct. Na stůl dej k&nbsp;tomu skořici a&nbsp;cukr, aby si každý mohl dle libosti vzíti na svůj talíř.</p>

<a id="bublanina-visnova"><h2>Bublanina višňová</h2></a>

<p>Udělej těsto jako předešle, jen že místo švestek dáš višně, a&nbsp;tyto musíš dříve pobalit v&nbsp;tlučeném cukru, aby to nebylo nepříjemně kysele. Místo višní mohou se také dáti třešně.</p>

<a id="polenta"><h2>Polenta</h2></a>

<p>Utři. čtvrt <a href="miry-a-vahy.html#libra" class="mav">libry</a> čerstvého másla, vraz do něho 4 žloutky, a&nbsp;zamíchej do toho znenáhla půl <a href="miry-a-vahy.html#zejdlik" class="mav">žejdlíka</a> sladké smetany a&nbsp;žejdlík pěkné mouky, osol to trochu, dej k&nbsp;tomu s&nbsp;půl citronu drobně rozkrájenou kůru a&nbsp;trochu květu, a&nbsp;konečně do toho vmíchej ze čtyr bílků pevného sněhu; nyní pomaž servít novým máslem, vlej to do něho, zavaž to volně a&nbsp;nech to ve slané vodě něco přes hodinu vařit; potom to vyndej ze servítu, rozkrájej to na lístky (nejlépe silnou nití), posyp to hodně tlučeným mákem, smíchaným s&nbsp;cukrem, a&nbsp;polej to rozpáleným novým máslem.</p>

<a id="valena-strudle-s-jablkami"><h2>Válená štrudle s&nbsp;jablkami</h2></a>

<p>Dej na vál půl druhého <a href="miry-a-vahy.html#zejdlik" class="mav">žejdlíka</a> mouky, půl <a href="miry-a-vahy.html#zejdlik" class="mav">žejdlíka</a> nech na vyváleni, do <a href="miry-a-vahy.html#zejdlik" class="mav">žejdlíka</a> rozkrájej čtyry <a href="miry-a-vahy.html#lot" class="mav">loty</a> másla, promíchej to, udělej v&nbsp;tom důlek, vraz do toho dvě celé vejce a&nbsp;dva žloutky, trochu to osol, zadělej to nožem, a&nbsp;vypracuj těsto jako na nudle, pak ho též tak tence jako na nudle rozválej, pomaž ho rozpuštěným máslem, posyp na kostky rozkrájenými míšeňskými jablky, malými hrozinkami, skořicí a&nbsp;cukrem, pokrop rozpuštěným máslem, a&nbsp;zaviň to jako jinou štrudli; potom vymaž kuthánek, vlož do něho tu štrudli, podlej ji smetanou, aby se asi přes polovic zatopila, povrchu ji pomaž máslem, posyp ji cukrem a&nbsp;nech ji v&nbsp;troubě vypéct.</p>

<a id="valena-strudle-s-rejzi"><h2>Válená štrudle s&nbsp;rejži</h2></a>

<p>Udělej těsto na předešlý způsob a&nbsp;nech ho trochu odpočinout; mezitím uvař čtvrt <a href="miry-a-vahy.html#libra" class="mav">libry</a> vyprané a&nbsp;spařené rejže v&nbsp;mléce do měkka sice, ale do hustá, a&nbsp;nech ji prochladnout, potom k&nbsp;ní přidej dva <a href="miry-a-vahy.html#lot" class="mav">loty</a> másla, čtyry žloutky, čtyry lůty s&nbsp;kouskem vanilky tlučeného cukru, ze dvou bílků sních, a&nbsp;dobře, to promíchej. Nyní rozválej těsto co možná nejtenčeji, pomaž ho tou rejžovou kasičkou, štrudli zaviň, vlož ji na máslem, vymazaný kuthánek, pomaž ji též povrchu hodně máslem a&nbsp;dej ji do trouby; když je napolo upečená, podlij ji trochu mlékem, tím se stane vláčnější, a&nbsp;když je ouplně upečena, vyndej ji a&nbsp;posyp hojně cukrem.</p>

<a id="dobra-strudle-s-tvarohem"><h2>Dobrá štrudle s&nbsp;tvarohem</h2></a>

<p>Dej na vál čtvrt <a href="miry-a-vahy.html#libra" class="mav">libry</a> mouky prohněť v&nbsp;ní čtvrt <a href="miry-a-vahy.html#libra" class="mav">libry</a> čerstvého másla, udělej ve prostřed důlek a&nbsp;zadělej to půl koflíčkem vody, v&nbsp;nižto jsi byla jeden žloutek rozmíchala, těsto trochu propracuj, ne však dlouho, jen ho několikrát v&nbsp;rukou převal, a&nbsp;nech ho ve studenu odpočinout; zatím rozmíchej půl <a href="miry-a-vahy.html#libra" class="mav">libry</a> tvarohu se dvěma žloutky a&nbsp;jedním vejcem, oslad ho; přidej k&nbsp;němu dva <a href="miry-a-vahy.html#lot" class="mav">loty</a> usekaných sladkých a&nbsp;asi pět utlučených hořkých mandlí, čtyry <a href="miry-a-vahy.html#lot" class="mav">loty</a> sultánek, a&nbsp;všecko ještě promíchej. Nyní udělej z&nbsp;těsta dva stejné díly, jeden rozval tence na dlouho a&nbsp;dej ho hned na plech, pomaž ho tvarohem, přikrej ho druhým dílem těsta, tence a&nbsp;v&nbsp;téže velikosti jako první rozváleným, kraje hodně k&nbsp;sobě přimáčkni a&nbsp;postav to na třínožku do dobře vyhřáté trouby. Místo tvarohu můžeš také dát nakrájená jablka strouhanou usmaženou žemličku, cukr a&nbsp;skořici – je to vždy výborné.</p>

<a id="tazena-strndle-s-jablkami"><h2>Tažená štrndle s&nbsp;jablkami</h2></a>

<p>Dej do hrnečku půl <a href="miry-a-vahy.html#zejdlik" class="mav">žejdlíka</a> vlažné vody, jedno celé vejce, kousek přepouštěného másla, rozkloktej to a&nbsp;trochu to osol; pak vezmi na vál pěknou prosátou mouku, zadělej tím těsto trochu tužší než buchtičky, dobře ho vypracuj, až se táhne, ohřej rendlík, přikrej ním těsto a&nbsp;nech ho tak půl hodinky odpočinout. Mezitím oloupej a&nbsp;nakrájej na tenké lístky dvanáct míšeňských jablek, usmaž jednu ustrouhanou žemličku a&nbsp;nech ji vychladnout, přeber čtyry <a href="miry-a-vahy.html#lot" class="mav">loty</a> sultánek a&nbsp;nakrájej na nudličky pomerančovou kůru. Potom prostři bílý ubrousek na velký stůl, posyp ho moukou, těsto po něm pěkně lehce roztáhni, posyp ho nejprve smaženou žemličkou, pak pokrájenými jablkami, hrozinkami, pomerančovou kůrou, tlučeným cukrem, smíšeným s&nbsp;tlučenou skořicí, a&nbsp;pokrop to všude rozpuštěným máslem; nyní zvedni s&nbsp;jedné strany ubrus a&nbsp;štrudli pěkně zaviň, dej ji opatrně na máslem pomazaný plech, pomaž ji též povrchu rozpuštěným máslem a&nbsp;nech ji zvolna skoro hodinu pect, pak ji vyndej buď celou nebo rozkrájenou na mísu a&nbsp;posyp ji hodně cukrem.</p>

<a id="tazena-strudle-na-jiny-zpusob-se-zemlickou"><h2>Tažená štrudle na jiný způsob se žemličkou</h2></a>

<p>Dej na vál <a href="miry-a-vahy.html#zejdlik" class="mav">žejdlík</a> nejpěknější mouky, udělej v&nbsp;ní důlek a&nbsp;zadělej studenou vodou a&nbsp;krapýtkem soli tuhé těsto jako na buchtičky, vytloukej a&nbsp;hněť ho na vále dobré půl hodiny, pak ho přikrej miskou a&nbsp;nech ho dvě hodiny odpočinout. Zatím ustrouhej čtyry tvrdé žemličky a&nbsp;nech je asi se šesti <a href="miry-a-vahy.html#lot" class="mav">loty</a> másla do zlatová usmažit, pak přidej k&nbsp;tomu šest <a href="miry-a-vahy.html#lot" class="mav">lotů</a> s&nbsp;kouskem skořice utlučeného cukru, čtyry <a href="miry-a-vahy.html#lot" class="mav">loty</a> přebraných sultánek, dva <a href="miry-a-vahy.html#lot" class="mav">loty</a> na nudličky nakrájené pomerančové kůry, a&nbsp;dobře to promíchej. Nyní prostři čistý bílý ubrus na stůl, posyp ho moukou, těsto po něm pěkně tence roztáhni, posyp ho tou připravenou smaženou žemličkou, pokrop to rozpuštěným máslem a&nbsp;zaviň těsto od pečené strany ke druhé, pák štrudli sviň do kotouče, vlož ji na rendlík máslem dobře vymazaný, potři ji též povrchu máslem, nalej na ni <a href="miry-a-vahy.html#zejdlik" class="mav">žejdlík</a> dobrého mléka a&nbsp;nech ji zvolna upéct. –Tento druh těsta je sice velmi jednoduchý, ale mohu ho odporučit jakožto velmi dobrý, poněvadž se lehce vytáhne.</p>

<a id="tazena-strudle-s-visnemi"><h2>Tažená štrudle s&nbsp;višněmi</h2></a>

<p>Udělej těsto na předešlý způsob a&nbsp;nech ho dvě hodiny pod miskou odpočinout. Ze čtyr <a href="miry-a-vahy.html#zejdlik" class="mav">žejdlíků</a> višní vyloupej pecky, ustrouhej jednu tvrdou žemličku, utluč čtvrt <a href="miry-a-vahy.html#libra" class="mav">libry</a> cukru s&nbsp;kouskem skořice a&nbsp;usekej na drobno kůru s&nbsp;půl citronu, jakož i&nbsp;čtyry <a href="miry-a-vahy.html#lot" class="mav">loty</a> oloupaných mandlí; nyní prostři čistý bílý ubrus na stůl, posyp ho moukou, těsto po něm pěkně tence roztáhni, poklad ho višněmi, posyp cukrem, žemličkou, mandlemi a&nbsp;citronovou kůrou, a&nbsp;pokrop to rozpuštěným máslem, pak štrudli sviň, vlož ji do máslem vymazaného kastrolu, pomaž ji hodně máslem, dej ji do trouby a&nbsp;podlévej, ji mezi pečením dobrým mlékem; když je upečená, vyndej ji na mísu a&nbsp;posyp hojně cukrem. Může se také nadit dobře připraveným tvarohem.</p>

<a id="tazena-strudle-s-telecimi-plicemi"><h2>Tažená štrudle s&nbsp;telecími plícemi</h2></a>

<p>Očisti dobře telecí plíce a&nbsp;srdce, a&nbsp;nech to ve slané vodě s&nbsp;připojenou cibulí a&nbsp;bobkovým listem do měkka vařit. Zatím si udělej a&nbsp;vypracuj těsto buď dle čistá 47 nebo 48, a&nbsp;nech ho pod miskou odpočinout až do času, kdy nádivku připravíš. Když jsou plíce a&nbsp;srdce měkké, tedy oboje vyndej, omej ve studené vodě, ořež všecky mázdry, drobně to usekej a&nbsp;nech to na rendlíku se čtyřmi <a href="miry-a-vahy.html#lot" class="mav">loty</a> másla asi čtvrt hodiny dusit, přidej k&nbsp;tomu drobně nasekanou zelenou petružel, trochu tlučeného květu, s&nbsp;půl citronu nakrájenou kůru, trochu vína, osol to patřičně, vmíchej do toho tři nebo čtyry žloutky, aby to zhoustlo, a&nbsp;nech to vychladnout. Nyní prostři na stůl čistý ubrus, posyp ho moukou, těsto na něm tence roztáhni, pomaž ho všude stejně tou kaší, zaviň štrudli jak obyčejně, sviň ji do kotouče, vlož ji na máslem pomazaný rendlík, poklad ji povrchu máslem, polej ji několika sběračkami mastné hovězí polívky a&nbsp;nech ji zvolna tři čtvrtě hodiny pect, potom ji vyndej na mísu, posyp smaženou strouhanou žemličkou a&nbsp;nes ji na stůl.</p>

<a id="rakove-strudle"><h2>Rakové štrudle</h2></a>

<p>Vezmi na vál 2 <a href="miry-a-vahy.html#zejdlik" class="mav">žejdlíky</a> mouky, dej do ní asi 2 nebo 3 <a href="miry-a-vahy.html#lot" class="mav">loty</a> másla, rozemni ho v&nbsp;mouce, vraz do toho 2 celé vejce a&nbsp;3 žloutky, a&nbsp;zadělej, vyválej a&nbsp;rozválej těsto tak jako na nudle, osol ho trochu, nakrájej z&nbsp;něho najpůl čtvrtky dlouhé a&nbsp;též tak široké kousky, usekej drobně račí ocásky, ústrouhej 6 <a href="miry-a-vahy.html#lot" class="mav">lotů</a> oloupaných sladkých mandlí, dej k&nbsp;tomu strouhané smažené žemličky, tlučeného cukru, dobře to promíchej a&nbsp;potírej tím ty lístky, pokrop je pěkně račím máslem, okolky pomaž rozkloktaným bílkem, a&nbsp;zaviň je jako jiné štrudličky; pak vymaž mísu novým máslem, narovnej do ní štrudličky pěkně do věnečka jednu vedle druhé, rozkloktej smetanu s&nbsp;cukrem, polej ní ty štrudle a&nbsp;nech je v&nbsp;troubě znenáhla vypéct, pak je posyp cukrem a&nbsp;nech je ještě opéct; potom je zase cukrem posyp a&nbsp;nes na stůl.</p>

<a id="lite-strudle-s-miseninkou"><h2>Lité štrudle s&nbsp;míšeninkou</h2></a>

<p>Vraz do hrnku 4 celé vejce a&nbsp;dva žloutky, a&nbsp;vmíchej do toho tolik mouky aby to bylo jako husté kapané těsto pak do toho vlej malý <a href="miry-a-vahy.html#zejdlik" class="mav">žejdlík</a> dobrého sladkého mléka, osol to trochu, dobře to rozmíchej, namaž rozpálenou omeletní pánev rozpuštěným máslem a&nbsp;lej z&nbsp;toho tenké lístky. Nádivku dělej takto: Utři 2 <a href="miry-a-vahy.html#lot" class="mav">loty</a> másla, udělej 5 míchaných vajec, usekej je a&nbsp;dej k&nbsp;němu, mimo to k&nbsp;tomu připoj asi 30 rozkrájených račích ocásků, kousek na másle dušeného usekaného telecího masa, tři čistě omyté a&nbsp;s&nbsp;máslem utřené sardele, jednu ostrouhanou, ve smetaně namočenou vymačkanou žemličku, všecko dobře promíchej, dej do toho trochu květu a&nbsp;trochu to osol. Nyní tím pomaž ty lístky, zaviň je, vlož je na máslem vymazanou mísu nebo kuthánek, polej je sběračkou mastné polívky, poklad je máslem a&nbsp;nech je v&nbsp;troubě hezky vysmahnout.</p>

<a id="lite-smazene-strudle"><h2>Lité smažené štrudle</h2></a>

<p>Vraz do hrnku 4 celé vejce a&nbsp;dva žloutky, nalej do toho <a href="miry-a-vahy.html#zejdlik" class="mav">žejdlík</a> dobrého mléka, přidej k&nbsp;tomu trochu soli a&nbsp;mouky tolik, aby z&nbsp;toho bylo těstíčko jako na řidounké kapání, dobře to umíchej a&nbsp;lej z&nbsp;toho štrudle. Nádivku dělej takto: Utluč čtyry <a href="miry-a-vahy.html#lot" class="mav">loty</a> sladkých mandlí, vmíchej do nich čtyry žloutky a&nbsp;sníh ze čtyr bílků, citronovou kůru a&nbsp;čtyry <a href="miry-a-vahy.html#lot" class="mav">loty</a> cukru, a&nbsp;hodně to utři. Nyní tím pomaž ty štrudle, zaviň je, rozkroj každou v&nbsp;půli, omoč je v&nbsp;rozkloktaných vejcích, obal ve strouhané žemličce a&nbsp;usmaž je v&nbsp;rozpáleném přepouštěném másle, pak je posyp cukrem a&nbsp;nes na stůl.</p>

<a id="lite-strudle-cili-omeletky-s-povidlami"><h2>Lité štrudle čili omeletky s&nbsp;povidlami</h2></a>

<p>Udělej těsto jako v&nbsp;předešlém předpisu a&nbsp;lej z&nbsp;něho štrudličky; rozdělej povidla, ne však příliš řídce, oslad je, přidej k&nbsp;nim citronové kůry a&nbsp;trochu tlučené skořice, pak nimi pomaž ty štrudličky, zaviň je, urovnej na máslem vymazaný rendlík, poklad je povrchu máslem a&nbsp;nech je v&nbsp;troubě trochu vypéct, pak je posyp cukrem a&nbsp;nes na stůl.</p>

<a id="lite-strudle-s-tvarohem"><h2>Lité štrudle s&nbsp;tvarohem</h2></a>

<p>Udělají se na týž způsob jako předešlé, jen že se místo povidel nadějou tvarohem následovně připraveným: Utři půl <a href="miry-a-vahy.html#libra" class="mav">libry</a> tvarohu se čtvrt <a href="miry-a-vahy.html#libra" class="mav">librou</a> másla a&nbsp;se šesti <a href="miry-a-vahy.html#lot" class="mav">loty</a> ustrouhaného parmazánského sýra, a&nbsp;vmíchej do toho čtyry žloutky; načež tím omeletky pomaž, zaviň a&nbsp;klad je vedle sebe na máslem hodně vymazaný kastrol nebo do formy, pomaž je hodně rozpuštěným máslem a nech je v&nbsp;troubě napolo upect, potom je ještě potři máslem, posyp strouhaným parmazánským sýrem a&nbsp;nech je dopect. Také se mohou nadívat <a href="#dobra-strudle-s-tvarohem">sladkým tvarohem</a>.</p>

<a id="lite-strudle-s-cokoladou"><h2>Lité štrudle s&nbsp;čokoládou</h2></a>

<p>Upec <a href="#lite-strudle-s-miseninkou">lístky z&nbsp;těsta</a>; nech v&nbsp;půl druhém <a href="miry-a-vahy.html#zejdlik" class="mav">žejdlíku</a> smetany zvařit čtvrt <a href="miry-a-vahy.html#libra" class="mav">libry</a> čokolády, přidej k&nbsp;tomu čtyry <a href="miry-a-vahy.html#lot" class="mav">loty</a> cukru a&nbsp;hodně zakverluj; rozmíchej s&nbsp;trochou studené smetany šest žloutků, nalej na to tu vařící čokoládu a&nbsp;kverluj tím u&nbsp;ohně tak dlouho, až to hodně zhoustne, a&nbsp;nech to prochladnout; potom tím potři omeletky, zaviň a&nbsp;urovnej je do máslem vymazané formy, polej je trochu dobrou sladkou smetanou, pomaž je máslem, posyp cukrem a&nbsp;nech je malé půl hodiny pect. Také se mohou jako <a href="#lite-smazene-strudle">štrudle</a> v&nbsp;půli rozkrojit a&nbsp;dle téhož udání usmažit.</p>

<a id="kraple-s-povidlami"><h2>Kraple s&nbsp;povidlami</h2></a>

<p>Udělej ze čtyr vajec a&nbsp;dvou lžic vody tuhé těsto jako na nudle, osol a&nbsp;rozválej ho asi tak tence jako na cezené nudle, a&nbsp;povlaž ho ve vodě namočeným peroutkem, načež na polovici těsta dělej z&nbsp;dobře připravených povidel malé hromádky asi na dva prsty od sebe, druhou polovici těsta na to přehrň, všude kolem hromádek prstama přimáčkni, a&nbsp;vykrajuj kružátkem kraple nejprve po celé délce těsta, potom ještě každou krapličku zvlášť vykruž, a&nbsp;tak pokračuj, až jsou všecky; nyní je zvolna vpouštěj do vařící vody, hned jimi lehka od spodu pohni, aby nepřilehlý, a&nbsp;nech je povařit; potom je dírkovanou sběračkou vyndej na mísu, posyp je strouhanou žemličkovou kůrkou anebo strouhaným perníkem a&nbsp;polej je rozpáleným novým máslem.</p>

<a id="kraple-se-spenatem"><h2>Kraple se špenátem</h2></a>

<p>Přeber a&nbsp;vyper v&nbsp;několika vodách mladý špenát, pak na něj nalej vařící vodu a&nbsp;nech ho ovařit, potom vodu sceď a&nbsp;špenát na drobounko usekej. Skrájej drobně jednu cibuli a&nbsp;nech ji na másle spěnit, dej do toho tři vařečky mouky, pak ten špenát, osol ho, zamíchej a&nbsp;nech ho dusit; přilej ještě trochu hovězí polívky, vmíchej do něho asi tři žloutky, aby byl hezky hustý, a&nbsp;nech ho vystydnout. Udělej těsto jako v&nbsp;předešlém předpisu a&nbsp;též tak ho rozválej, načež ho nadívej špenátem, kraple kružátkem vykrajuj, uvař je, posyp strouhanou žemličkovou kůrkou a&nbsp;polej rozpáleným máslem.</p>

<a id="rejzova-kase"><h2>Rejžová kaše</h2></a>

<p>Přeber půl <a href="miry-a-vahy.html#libra" class="mav">libry</a> rejže a&nbsp;vyper ji ve dvou vařících vodách, pak na ni nalej tři <a href="miry-a-vahy.html#zejdlik" class="mav">žejdlíky</a> mléka a&nbsp;nech ji vařit kdyby příliš houstla, přilévej mléka; když je uvařena, osol ji krapýtek, dej ji na mísu a&nbsp;posyp ji tlučeným cukrem a&nbsp;skořicí.</p>

<a id="rejze-s-uzenym-masem"><h2>Rejže s&nbsp;uzeným masem</h2></a>

<p>Uvař půl <a href="miry-a-vahy.html#libra" class="mav">libry</a> rejže ve smetaně a&nbsp;nech ji vystydnout, pak vraz do ní 6 žloutků, dobře to utři a&nbsp;trochu osol. Rozkrájej drobně půl <a href="miry-a-vahy.html#libra" class="mav">libry</a> vařené uzeniny, a&nbsp;máš-li čerstvé hříbky, tedy je nech na másle dusit, pak je k&nbsp;tomu přimíchej a&nbsp;přidej trochu květu; nejsou-li čerstvé hříbky, tedy sušené ovař v&nbsp;hovězí polívce, pak je usekej a&nbsp;přimíchej k&nbsp;uzenině. Nyní vymaž kuthánek máslem, dej do něj vrstvu rejže, pak vrstvu uzeniny, na to zase rejži a&nbsp;zase uzeninu, a&nbsp;tak pokračuj, až jest všecko pohromadě; potom to nech hodinu zlehounka pect.</p>

<a id="rejze-s-jablkami"><h2>Rejže s&nbsp;jablkami</h2></a>

<p>Pro 6 i&nbsp;8 osob uvař ve sladké smetaně do měkká čtvrt <a href="miry-a-vahy.html#libra" class="mav">libry</a> dobře vypařené rejže, dej však pozor, aby se nerozmíchala; utři dva <a href="miry-a-vahy.html#lot" class="mav">loty</a> nového másla, a&nbsp;když rejže trochu vychladla, dej ji do něho, vraz do toho 5 žloutků, každý dobře zamíchej, trochu to osol, dej k&nbsp;tomu trochu květu a&nbsp;konečně sníh z&nbsp;těch pěti bílků; nyní vymaž máslem melounovou formu, vysyp ji žemličkovou kůrkou, dej do ní třetí díl té kaše, na tuto vymačkej žemlové jelito, pak dej druhý díl rejže, zase na ni.vymačkej jelito, a&nbsp;navrch dej opět rejži; načež to nech tři čtvrtě hodiny v&nbsp;páře vařit, pak to postav i&nbsp;s&nbsp;vodou na čtvrt hodiny, do trouby a&nbsp;nech to povrchu do žlutá ztuhnout; potom to vyklop a&nbsp;dej na tabuli. Je-li u&nbsp;tabule více pánů nežli paniček, přijde to lépe k&nbsp;chuti než jakékoli sladké jídlo.</p>

<a id="rejze-s-jablkami-ii"><h2>Rejže s&nbsp;jablkami II</h2></a>

<p>Uvař ze čtyr <a href="miry-a-vahy.html#lot" class="mav">lotů</a> dobře vyprané rejže hustou kaši a&nbsp;nech ji vychladnout; utři ve smetaně 4 <a href="miry-a-vahy.html#lot" class="mav">loty</a> čerstvého másla, dej do něho tu vychladlou kaši, vraz do toho 4 žloutky, přidej k&nbsp;tomu 4 <a href="miry-a-vahy.html#lot" class="mav">loty</a> tlučeného cukru, dobře to utři, vmíchej do toho ze třech bílku tuhý sníh, na lístky rozkrájená míšeňská jablka, dva <a href="miry-a-vahy.html#lot" class="mav">loty</a> velkých hrozinek bez jadýrek, trochu to osol, vymaž formu, vy- syp ji ‚žemličkovou kůrou, vylož ji hrozinkama bez jadýrek, dej to do ní a&nbsp;nech to hodinu v&nbsp;páře vařit; pak to vyklop a&nbsp;dej to na tabuli.</p>

<a id="rejze-pecena-se-sekaninou"><h2>Rejže pečená se sekaninou</h2></a>

<p>Uvař půl <a href="miry-a-vahy.html#libra" class="mav">libry</a> dobře vyprané a&nbsp;spařené rejže v&nbsp;tučné hovězí polívce tak, aby každé zrnko zůstalo celé; pak ji dej na misku a&nbsp;nech prochladnout. Skrájej jednu cibuli, dej ji na rendlík s&nbsp;kusem másla a&nbsp;nech to spěnit, pak do toho vlož <a href="miry-a-vahy.html#libra" class="mav">libru</a> na ouhledné kousky nakrájeného jehněčího nebo telecího masa, přidej k&nbsp;tomu trochu usekané zelené petružele, osol to a&nbsp;nech to do měkká dusit, přičemž přilévej polívku, aby to příliš nezčervenalo. Když je maso dost měkké, přidej k&nbsp;němu dvě lžíce strouhaný žemličky, čtyry očištěné a&nbsp;drobně nakrájené sardele, s&nbsp;půl citronu nakrájenou kůru, a&nbsp;dobře to zamíchej. Nyní vmíchej do rejže dvě vejce, osol ji náležitě, dej ji polovic do máslem hodně vymazaného kastrolu, rozděl ji kolem všude po stranách, do prostřed dej to dušené maso i&nbsp;s&nbsp;omáčkou, na to dej druhou polovici rejže, povrchu to pěkně urovnej a&nbsp;nech to v&nbsp;troubě upéct; pak to buď vyklop, anebo to postav na stůl i&nbsp;s&nbsp;formou a&nbsp;dej k&nbsp;tomu ve zvláštní nádobce omáčku z&nbsp;houbiček.</p>

<a id="lite-zelnicky"><h2>Lité zelníčky</h2></a>

<p>Rozkrájej drobnince půl zelné hlávky, dej na kuthánek dva <a href="miry-a-vahy.html#lot" class="mav">loty</a> másla, vlož zelí do něho a&nbsp;nech ho do měkká dusit, osol ho, dej trochu pepře, a&nbsp;když je dost měkké, nech ho vychladnout. Utři 3 <a href="miry-a-vahy.html#lot" class="mav">loty</a> másla, dej do něho to prochladlé zelí, vraz do toho dvě celé vejce a&nbsp;dva žloutky, nalej na to půl <a href="miry-a-vahy.html#zejdlik" class="mav">žejdlíka</a> smetany a&nbsp;dej k&nbsp;tomu dvě lžíce hustých kvasnic, <a href="miry-a-vahy.html#lot" class="mav">lot</a> tlučeného cukru, a&nbsp;třeba-li, trochu to osol, a&nbsp;vmíchej do toho <a href="miry-a-vahy.html#zejdlik" class="mav">žejdlík</a> pěkné mouky, dobře to umíchej, postav na vlažné místo a&nbsp;nech to kynout. Potom peč v&nbsp;důlkovém plechu lívanečky, a&nbsp;když jsou upečeny, nemusejí se již mastit, protože se při pečení dá vždy do důlku kousek přepouštěného másla, a&nbsp;tím jsou dost mastné.</p>

<a id="zelniky"><h2>Zelníky</h2></a>

<p>Rozeber pěknou zelnou hlávku, lístky přemej ve studené vodě, pak je drobnince usekej, dej na rendlík kus másla, dej do něho to zelí a&nbsp;nech ho na uhlíčku do měkká dusit, osol ho patřičně, okořeň pepřem a&nbsp;nech ho vychladnout. K&nbsp;zadělání těsta vezmi <a href="miry-a-vahy.html#zejdlik" class="mav">žejdlík</a> sladké smetany, dva nebo tři žloutky, <a href="miry-a-vahy.html#lot" class="mav">lot</a> tlučeného cukru, 3 lžíce hustých kvasnic, pěkné mouky a&nbsp;4 <a href="miry-a-vahy.html#lot" class="mav">loty</a> másla, hodně těsto vypracuj až jde od vařečky, a&nbsp;nech ho skynout; pak ho osol, dej ho na vál a&nbsp;dělej tenounké lístky, jak velké zelníky míti chceš, dej vždy na jeden lístek hezky tlustě zelí, druhý lístek dej navrch, dobře je okolo zadělej a&nbsp;nech je trochu skynout; načež potři plech máslem a&nbsp;klaď zelníky na něj; když jsou na jedné straně dost červené, pomaž je povrchu máslem a&nbsp;obrať je, aby po obou stranách hezky zčervenaly; potom je ještě pomaž, máslem a&nbsp;dej je vlažné na stůl. Také se mohou pect na suchém plechu, pak rozpuštěným máslem pomastit – nejsou tak příliš mastné.</p>

<a id="zelniky-bez-kvasnic"><h2>Zelníky bez kvasnic</h2></a>

<p>Dej na mísu <a href="miry-a-vahy.html#libra" class="mav">libru</a> pěkné mouky, do hrnečku vraz 8 žloutků, přilej vlažné smetany, dej k&nbsp;tomu trochu soli, trochu cukru, a&nbsp;zadělej tím tuhé těsto jako na buchtičky. Když je hodně vypracováno, dej ho na vál a&nbsp;rozválej ho, nakrájej na něj půl <a href="miry-a-vahy.html#libra" class="mav">libry</a> čerstvého másla, a&nbsp;překládej a&nbsp;rozválej ho tak jako při máslovém těstu, až není vidět žádné máslo; potom rozválej těsto na tenké lístky, poklaď vždy jeden lístek dobře připraveným zelím, na to polož druhý lístek, a&nbsp;když jsou všecky, dej je na pomazaný plech a&nbsp;nech je upéct.</p>

<a id="zelne-svitky"><h2>Zelné svítky</h2></a>

<p>Vraz do hrnku 3 celé vejce, přilej k&nbsp;nim <a href="miry-a-vahy.html#zejdlik" class="mav">žejdlík</a> dobrého mléka nebo smetany, přidej několik lžic kvasnic, trochu tlučeného cukru, a&nbsp;vmíchej do toho tolik mouky, aby z&nbsp;toho bylo těsto jako na lívance, a&nbsp;nech ho trochu skynout. Zatím nech drobně skrájené zelí dusit na másle a&nbsp;kousku cukru, dej do něho trochu pepře a&nbsp;nech ho vychladnout; pak ho vmíchej do toho těsta, dej na mělkou pánev rozpuštěného másla a&nbsp;peč to jako štrudle; když je to na jedné straně červené, tedy to obrať, aby to bylo dobře upečeno, a&nbsp;tak pokračuj až ku konci.</p>

<a id="zelne-slejsky"><h2>Zelné šlejšky</h2></a>

<p>Usekej zeli a&nbsp;nech ho na másle s&nbsp;kouskem cukru do měkka dusit, dej do něho tlučeného pepře a&nbsp;nech ho vychladnout; pak do něho vraz jedno nebo dvě vejce, přidej několik lžic kvasnic a&nbsp;dobře to zamíchej; potom dej na vál mouky a&nbsp;vyválej v&nbsp;ni to zeli, až je z&nbsp;toho tuhé těsto, pak z&nbsp;něho dělej na prst tlusté a&nbsp;na prst dlouhé šlejšky, nech na pekáči rozpustit propouštěné máslo, ty šlejštičky do něho urovnej jako buchty, pomaž je povrchu máslem, nech je trochu skynout a&nbsp;pak je upeč; když je vyklopíš, tedy se každá zvlášť rozpadne, a&nbsp;tak je dej na stůl.</p>

<a id="moucne-livanecky"><h2>Moučné lívanečky</h2></a>

<p>Vraz do hrnku 4 žloutky a&nbsp;4 celé vejce, nalej na ně <a href="miry-a-vahy.html#zejdlik" class="mav">žejdlík</a> dobré smetany, přidej k&nbsp;tomu 4 lžíce dobrých kvasnic, cukru, soli, trochu rozkrájené citronové kůry, trochu květu, a&nbsp;vmíchej do toho tolik mouky, aby z&nbsp;toho bylo těstíčko jako na husté kapáni, a&nbsp;nech ho skynout; pak ho zamíchej a&nbsp;peč z&nbsp;něho lívanečky; potom je namoč V&nbsp;rozpuštěném másle, posyp skořicí a&nbsp;cukrem, nebo je pomaž povidlami a&nbsp;posyp strouhanou homolkou.</p>

<a id="hrachove-livanecky"><h2>Hrachové lívanečky</h2></a>

<p>Uvař <a href="miry-a-vahy.html#zejdlik" class="mav">žejdlík</a> hrachu, rozetři ho a&nbsp;protlač skrze dršlák; utři 4 <a href="miry-a-vahy.html#lot" class="mav">loty</a> másla, dej do něho ten hrách a&nbsp;půl ostrouhané, v&nbsp;mléce namočené vymačkané žemličky, dobře to rozetři, vraz do toho dvě celé vejce a&nbsp;dva žloutky, dej k&nbsp;tomu <a href="miry-a-vahy.html#lot" class="mav">lot</a> tlučeného cukru, dva <a href="miry-a-vahy.html#lot" class="mav">loty</a> oloupaných, drobně rozkrájených mandlí, trochu to osol, a&nbsp;je-li to husté, přidej k&nbsp;tomu ještě jeden žloutek, dobře to umíchej a&nbsp;peč z&nbsp;toho v&nbsp;důlkovém plechu lívanečky, pak je posyp cukrem a&nbsp;dej je hned teplé na tabuli.</p>

<a id="varena-buchta-se-slaneckem"><h2>Vařená buchta se slanečkem</h2></a>

<p>Dej na misku dva <a href="miry-a-vahy.html#zejdlik" class="mav">žejdlíky</a> pěkné mouky, nech rozpustit dva <a href="miry-a-vahy.html#lot" class="mav">loty</a> nového másla, vlej do něho půl <a href="miry-a-vahy.html#zejdlik" class="mav">žejdlíka</a> vlažné smetany, vraz do toho 3 celé vejce, dobře to rozkloktej, dej k&nbsp;tomu lžíci hustých kvasnic, trochu to osol, vlej to do té mouky, zadělej husté těsto a&nbsp;vypracuj ho; potom z&nbsp;něho udělej dvě podlouhlé buchtičky, nech je trochu skynout, pak je vhod do slané vařící vody a&nbsp;přikrej pokličkou. Když se chvíli vaří, objeď nožem okolo hrnku, protože se rády přilípnou, dej však pozor, aby se neobracely, nebo aby se jimi nemíchalo, a&nbsp;nech je ouplné půl hodiny v&nbsp;jednom varu vařit; pak vodu opatrně sceď, buchty vyklop na mísu a&nbsp;rozškubej vidličkami, do rozpuštěného másla vhod na drobno rozkrájeného slanečka, nech ho trochu zapěnit a&nbsp;pak tím buchtu polej; musí se však vzít hezký kus másla, aby buchta byla hodně mastná.</p>

<a id="buchticky-s-kremem"><h2>Buchtičky s&nbsp;krémem</h2></a>

<p>Vezmi na mísu pěkné mouky, připrav <a href="miry-a-vahy.html#zejdlik" class="mav">žejdlík</a> dobré smetany, čtvrt <a href="miry-a-vahy.html#libra" class="mav">libry</a> másla, 3 lžíce hustých kvasnic, dva <a href="miry-a-vahy.html#lot" class="mav">loty</a> tlučeného cukru, trochu květu, trochu drobně rozkrájené citronové kůry, a&nbsp;zadělej tím těsto tak jako na obyčejné buchty, nech ho skynout, osol ho, a&nbsp;dělej z&nbsp;něho samé malé buchtičky jako koblihy, pak dej na pekáč přepouštěné máslo, urovnej na něj pěkně ty buchtičky, nech je skynout a&nbsp;upeč je. Vraz do hrnečku 6 žloutků, rozkloktej je s&nbsp;trochou studené vařené smetany, dej k&nbsp;tomu květu a&nbsp;na citronu utřeného cukru, nalej do toho půl druhého <a href="miry-a-vahy.html#zejdlik" class="mav">žejdlíka</a> vařící smetany, rozkloktej to a&nbsp;nech přes to var přejít při ustavičném míchání, pak to dej v&nbsp;nádobce na stůl k&nbsp;těm buchtičkám.</p>

<a id="prazena-kase"><h2>Pražená kaše</h2></a>

<p>Dej na rendlik čtyry <a href="miry-a-vahy.html#lot" class="mav">loty</a> másla a&nbsp;nech v&nbsp;něm půl <a href="miry-a-vahy.html#libra" class="mav">libry</a> krupice do červena upražit, pak na ni znenáhla nalej za čerstvého mícháni slané vařící vody tolik, až se utvoří hustá kaše, a&nbsp;nech ji ještě povařit; potom ji dej na mísu a&nbsp;polej ji trochu rozpáleným čerstvým máslem. Navrch můžeš dát několik na másle sazených vajec.</p>

<a id="svitek-krupicny"><h2>Svítek krupičný</h2></a>

<p>Utři 12 <a href="miry-a-vahy.html#lot" class="mav">lotů</a> másla, vmíchej do něho 8 žloutků jeden po druhém a&nbsp;žejdlík pěkné krupice, osol to trochu, konečně do toho vmíchej z&nbsp;půl citronu nakrájenou kůru a&nbsp;sníh z&nbsp;osmi bílků, vymaž kastrol máslem, vlej do něho tu míšeninu a&nbsp;nech svítek do zlatová upéct, pak ho vyklop, ještě horký ostrým nožem rozkrájej, dej ho do pekáčku, nalej na něj čtyry <a href="miry-a-vahy.html#zejdlik" class="mav">žejdlíky</a> studeného mléka, postav ho do horké trouby a&nbsp;nech ho tak dlouho vařit, až ho ještě jednou tolik nabude; potom ho vyndej na mísu, rozkloktej ve studené smetaně asi tři žloutky, vlej na to vařící mléko se svitku, oslaď to dle libosti cukrem, zakloktej to hodně a&nbsp;vlej opět na svítek.</p>

<a id="svitek-z-mrkve"><h2>Svítek z&nbsp;mrkve</h2></a>

<p>Oškrab a&nbsp;na struhadle ustrouhej 3 nebo 4 pěkné mrkve, a&nbsp;nech je na dvou lotech nového másla asi půl hodiny dusit, pak vychladnout; utři dva <a href="miry-a-vahy.html#lot" class="mav">loty</a> másla, vraz do něho dvě celé vejce a&nbsp;dva žloutky, dej k&nbsp;tomu hezky citronové kůry, dva <a href="miry-a-vahy.html#lot" class="mav">loty</a> tlučeného cukru, trochu soli a&nbsp;tu vychladlou mrkev, nech na kuthánku rozpálit kousek přepouštěného másla, vlej to do něho a&nbsp;nech to hezky do zlatova upéct, pak pod to podlej aspoň půl <a href="miry-a-vahy.html#zejdlik" class="mav">žejdlíka</a> dobré sladké smetany a&nbsp;nech ji vsáknout a&nbsp;vypéct. Kdyby smetana spěšně vsákla, může se jí dáti také o&nbsp;něco více, což se zanechává nahlédnutí kuchařčině.</p>

<a id="svitek-z-vina"><h2>Svitek z&nbsp;vina</h2></a>

<p>Ustrouhej a&nbsp;vysmaž do zlatova půl druhé žemličky, nalej na ní tolik vařícího vína, aby z&nbsp;toho byla hustá kaše, a&nbsp;míchej tím, až jest kaše hezky hladká, pak ji mezi ustavičným mícháním nech vychladnout. Utři dva <a href="miry-a-vahy.html#lot" class="mav">loty</a> nového másla, přimíchej k&nbsp;němu tu vychladlou kaši, vraz do ní 6 žloutků, přidej k&nbsp;tomu 6 <a href="miry-a-vahy.html#lot" class="mav">lotů</a> cukru, s&nbsp;půl citronu kůru, dva <a href="miry-a-vahy.html#lot" class="mav">loty</a> na nudličky rozkrájené pomerančové kůry, dva <a href="miry-a-vahy.html#lot" class="mav">loty</a> velkých hrozinek bez jadýrek, konečně do toho vmíchej ze čtyr bílků sníh, vymaž formu, vysyp ji žemličkovou kůrkou, dej do ní tu míchaninku a&nbsp;nech to upéct; pak to vyklop, posyp povrchu hodně skořicí a&nbsp;cukrem a&nbsp;dej to na tabuli.</p>

<a id="jablka-v-zupanu"><h2>Jablka v&nbsp;županu</h2></a>

<p>Oloupej čistě pěkná míšeňská jablka, ohryzek opatrně vykroj, aby šťopka zůstala při jablku, pak udělej z&nbsp;máslového těsta kulaté placky, pomaž je rozkloktaným vejcem, do každé pěkně zaobal jedno oloupané jablko, okolo šťopky je zadělej, pak je dej na papír a&nbsp;nech je zpovolna hezky do zlatová upéct.</p>

<a id="jidlo-oplatkove"><h2>Jídlo oplatkové</h2></a>

<p>Vezmi dobrých oplatků, vymaž formu máslem, omoč oplatek spěšně ve smetaně a&nbsp;hned ho polož do formy, ustrouhej sladkých mandli a&nbsp;mezi ně několik hořkých nebo kousek tlučené vanilie, kolik <a href="miry-a-vahy.html#lot" class="mav">lotů</a> mandlí, tolik <a href="miry-a-vahy.html#lot" class="mav">lotů</a> cukru, posyp tím ten oplatek, pak na to zase polož ve smetaně smočený oplatek, ten zase posyp, a&nbsp;tak pokračuj, až jest forma na dva prsty neplná; nyní rozkloktej na 10 nebo 12 oplatků 4 žloutky v&nbsp;půl <a href="miry-a-vahy.html#zejdlik" class="mav">žejdlíku</a> smetaně, dej do toho asi <a href="miry-a-vahy.html#lot" class="mav">lot</a> tlučeného cukru a&nbsp;trochu soli, dobře to rozkloktej, polej tím ty oplatky a&nbsp;nech to chvíli pect, až to začne žloutnout; pak udělej ze dvou bílků hodně tuhý sníh, zamíchej spěšně do něho lžíci tlučeného cukru a&nbsp;dej ho navrch na ty oplatky buď po celém, nebo jen věnec okolo a&nbsp;hromádku do prostředka, ještě to povrchu hodně cukrem posyp a&nbsp;nech to hezky do zlatova upéct. Trouba však nesmí býti příliš horká, sice by se to povrchu připálilo a&nbsp;v&nbsp;prostředku by to zůstalo syrové. Na 12 oplatků se vezme 4 <a href="miry-a-vahy.html#lot" class="mav">loty</a> sladkých mandlí, půl lotu hořkých, dva <a href="miry-a-vahy.html#lot" class="mav">loty</a> cukru, a&nbsp;místo vanilie může se též dát citronová kůra nebo skořice.</p>

<a id="makaronky"><h2>Makaronky</h2></a>

<p>Přelámej půl <a href="miry-a-vahy.html#libra" class="mav">libry</a> italských makaronek na kousky a&nbsp;nech je s&nbsp;kouskem másla ve slané vodě půl hodiny vařit, pak je oceď a&nbsp;nech vychladnout; vymaž porcelánovou misku máslem, vlož na dno vrstvu makaronek, poklaď je kouskami másla a&nbsp;posyp parmazánským sýrem, na to dej opět vrstvu makaronek, pak opět kousky másla a&nbsp;sýr, a&nbsp;tak pokračuj, až jest všechno v&nbsp;míse; poslední vrstvu makaronek poklaď jen máslem, načež to postav asi na půl hodiny do horké trouby. Když to chceš nésti na stůl, posyp to ještě hodně parmazánským sýrem.</p>

<a id="turecky-turban"><h2>Turecký turban</h2></a>

<p>Vraz do hrnku 6 žloutků, dej do nich čtyry lžíce pěkné mouky, a&nbsp;rozmíchej to se <a href="miry-a-vahy.html#zejdlik" class="mav">žejdlíkem</a> sladké smetany, aby z&nbsp;toho bylo řídké hladké těstíčko, pak to vlej na kastrol a&nbsp;nech to při ustavičném mícháni zavařit v&nbsp;hlaďounkou kašičku; potom utři dva <a href="miry-a-vahy.html#lot" class="mav">loty</a> čerstvého másla, dej do něho tu kašičku, a&nbsp;míchej tím, až to vychladne, trochu to osol a&nbsp;dej do toho dva <a href="miry-a-vahy.html#lot" class="mav">loty</a> tlučeného cukru; nyní polož na plech čistý papír, pomaž ho rozpuštěným máslem, namaž na něj toho těsta na dvě stébla tlustě všude stejně a&nbsp;nech to pěkně do zlatova péct. Takto upeč tři lístky. Potom zavař do <a href="miry-a-vahy.html#zejdlik" class="mav">žejdlíku</a> sladké smetany drobných nudliček ze třech žloutků, nech je při častém míchání vysmáhnout a&nbsp;vychladnout, utři dva <a href="miry-a-vahy.html#lot" class="mav">loty</a> másla, dej do něho ty nudle, trochu je osol a&nbsp;hezky oslad, a&nbsp;rozděl je na dva nebo na tři díly; jsou-li raci, tedy dej do jednoho dílu račího másla, do druhého zamíchej tabulku strouhané čokolády, třetí díl nech bílý a&nbsp;dej do něho buď kousek s&nbsp;cukrem tlučené vanilie, nebo na cukru ostrouhanou citronovou kůru. Nyní namaž vždy na jeden pečený lístek jeden díl těch nudlí a&nbsp;zaviň je jako štrudli opatrně dohromady, aby se nepolámaly; potom z&nbsp;těch závitků nakrájej na prst široké špalíčky, poklop hluboký talíř (nebo mísu) na mělký a&nbsp;urovnej jednu barvu (třeba tu růžovou) do prostředka jeden špalíček vedle druhého, aby to bylo jako dýnko u&nbsp;turbanu, ty černé a&nbsp;bílé klaď vůkol, vždy jedno bílé a&nbsp;jedno černé, až je to všecko; nech zvařit půl <a href="miry-a-vahy.html#zejdlik" class="mav">žejdlíka</a> smetany s&nbsp;kouskem tlučené vanilie a&nbsp;cukrem, v&nbsp;hrnečku rozmíchej 4 žloutky s&nbsp;trochou studené vařené smetany, pak nalej do toho tu– vařící smetanu, hodně to rozkloktej, pokrop tím ten urovnaný turban, posyp ho cukrem a&nbsp;dej ho do horké trouhy; když to povrchu přischne, pokrop a&nbsp;posyp ho opět, a&nbsp;opakuj to tak dlouho, až všecku smetanu upotřebíš; pak to nech do bleděžluta opect, posyp to hodně tlučeným cukrem, smíchaným s&nbsp;vanilií, a&nbsp;dej to na tabuli.</p>

<p>Toto jídlo může se také dělati pouze jednobarevné, a&nbsp;svrchu předepsané navedeni slouží jedině k&nbsp;tomu, aby mladá děvčata a&nbsp;paničky, zabývajíce se takovou věci, cvičily se v&nbsp;trpělivosti.</p>

