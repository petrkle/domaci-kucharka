<h1><a href="index.html">Pudingy</a></h1>

<a id="puding-zemlovy"><h2>Puding žemlový</h2></a>

<p>Pro 12 osob ostrouhej 4 žemličky a namoč je ve smetané. Utři čtvrt <a href="miry-a-vahy.html#libra" class="mav">libry</a> másla, vraz do něho 6 žloutků, vymačkej ty namočené žemličky, dej je k&nbsp;tomu a&nbsp;dobře to rozmíchej; potom k&nbsp;tomu přidej 4 <a href="miry-a-vahy.html#lot" class="mav">loty</a> malých hrozinek, 4 <a href="miry-a-vahy.html#lot" class="mav">loty</a> na nudličky rozkrájené pomerančové kůry, 4 <a href="miry-a-vahy.html#lot" class="mav">loty</a> opařených, na nudličky rozkrájených sladkých mandlí, 4 <a href="miry-a-vahy.html#lot" class="mav">loty</a> tlučeného cukru a&nbsp;malou špetičku soli; je-li arak, může se ho k&nbsp;tomu dát dvě lžíce, a&nbsp;pak sněhu z&nbsp;pěti bílků; potom se vymaže forma máslem, dá se to do ni a&nbsp;nechá se to hodinu v&nbsp;páře vařit; pak se to vyklopí a&nbsp;naleje se na to <a href="napoje.html#sodo">husté sodo</a>.</p>

<a id="jiny-zemlovy-puding--s-maraskinem"><h2>Jiný žemlový puding  s maraskinem</h2></a>

<p>Rozkrájej na kostky jednu ostrouhanou žemličku, dej ji na hluboký talíř, pokrop ji nejdříve maraskinovou rosolkou <i>(Maraskino Liqueur)</i>, pak ji polej sladkou smetanou, však jen tak, aby se ni žemlička napila, ale ne příliš rozmočila; potom utři na misce dva <a href="miry-a-vahy.html#lot" class="mav">loty</a> čerstvého másla, dej do něho tu namočenou žemličku a&nbsp;pěkně to rozetři, vraz do toho 5 žloutků, dej k&nbsp;tomu 3 <a href="miry-a-vahy.html#lot" class="mav">loty</a> tlučeného cukru, <a href="miry-a-vahy.html#lot" class="mav">lot</a> oloupaných drobně rozkrájených mandlí, <a href="miry-a-vahy.html#lot" class="mav">lot</a> oloupaných na nudličky rozkrájených pistácií, trochu drobně rozkrájené citronové kůry, nebo s&nbsp;cukrem tlučené vanilie, dobře to umíchej, a&nbsp;konečně do toho vmíchej sníh z&nbsp;těch pěti bílků; nyní vymaž formu máslem, vysyp ji strouhanou žemličkou a&nbsp;krájenými mandlemi, vylož ji pistáciovými nudličkami, vlej do ni tu míchaninku a&nbsp;nech to tři čtvrtě hodiny ve vodě vařit, pak to postav i&nbsp;s&nbsp;vodou asi na čtvrt hodiny do horké trouby, aby se to navrchu opeklo, ostatně ale aby to zůstalo bílé; potom to vyklop, polej to buď maraskinovou rosolkou, anebo udělej vůkol věnec z&nbsp;hustého šodó a&nbsp;dej to na tabuli.</p>

<a id="anglicky-puding"><h2>Anglický puding</h2></a>

<p>Utři 2 <a href="miry-a-vahy.html#lot" class="mav">loty</a> rozpuštěného, procezeného čerstvého hovězího tuku, až pěkně zbělí, vraz do něho 4 žloutky, dobře to utři, pak do toho ještě přilej dva <a href="miry-a-vahy.html#lot" class="mav">loty</a> drobně rozkrájeného syrového hovězího tuku, dej k&nbsp;tomu půl druhé ve smetaně namočené vymačkané žemličky, 3 <a href="miry-a-vahy.html#lot" class="mav">loty</a> tlučeného cukru, 3 <a href="miry-a-vahy.html#lot" class="mav">loty</a> velkých hrozinek bez jadýrek a&nbsp;3 <a href="miry-a-vahy.html#lot" class="mav">loty</a> malých hrozinek, 3 <a href="miry-a-vahy.html#lot" class="mav">loty</a> loupaných, na nudličky rozkrájených sladkých mandlí, trochu to osol, dobře to umíchej a&nbsp;konečně do toho vmíchej ze dvou bílků sníh; nyní namaž servít novým máslem, posyp ho moukou, dej do něho tu míchaninu, zavaž to volně a&nbsp;nech to v&nbsp;trochu osolené vodě hodinu vařit; pak servít rozvaž, puding vyklop, rozkrájej ho ouhledně na stejné lístky a&nbsp;urovnej ho na mísu tak, aby uprostřed zůstal prázdný důlek, do toho důlku nalej rumu, před dveřmi ho zapal a&nbsp;nes to v&nbsp;plamenu na tabuli. Šodó dej k&nbsp;tomu zvlášť na šálek.</p>

<a id="plum-puding"><h2>Plum puding</h2></a>

<p>Stáhni mázdřičku se 12 <a href="miry-a-vahy.html#lot" class="mav">lotů</a> pěkného ledvinového loje, nakrájej ho velmi drobně, a&nbsp;mezi krájením přimíchej k&nbsp;němu čtvrt <a href="miry-a-vahy.html#libra" class="mav">libry</a> mouky, pak to dej do mísy, vraz do toho dva žloutky a&nbsp;dvě celé vejce, a&nbsp;hodně to umíchej, potom k&nbsp;tomu připoj 4 <a href="miry-a-vahy.html#lot" class="mav">loty</a> na dlouho nakrájených pistácií, 4 <a href="miry-a-vahy.html#lot" class="mav">loty</a> nakrájeného citronádu, 6 <a href="miry-a-vahy.html#lot" class="mav">lotů</a> sultánek, 6 <a href="miry-a-vahy.html#lot" class="mav">lotů</a> tlučeného cukru, na němž jsi byla ostrouhala kůru s&nbsp;jednoho citronu, promíchej vše náležité a&nbsp;nech to přikryté čtvrt hodiny stát; ‚potom pomaž servítek máslem, posyp ho moukou, vlej do něho tu míchaninu, zavaž to volně, vlož to do vařící vody a&nbsp;nech to dvě hodiny vařit; pak to vyndej, vyklop puding na mísu a&nbsp;nalej na něj šodó.</p>

<a id="puding-z-rejze"><h2>Puding z&nbsp;rejže</h2></a>

<p>Přeber čtvrt <a href="miry-a-vahy.html#libra" class="mav">libry</a> rejže, vyper ji dobře ve dvou studených a&nbsp;ve dvou vařících vodách, konečně na ni nalej ještě vařící vodu a&nbsp;nech ji v&nbsp;ní půl hodiny stát, aby pěkně zbělela; pak ji oceď, nalej na ni dva malé <a href="miry-a-vahy.html#zejdlik" class="mav">žejdlíky</a> smetany a&nbsp;nech ji hezky do husta povařit, ale aby se nerozvařila, pak ji nech vychladnout. Utři 5 <a href="miry-a-vahy.html#lot" class="mav">lotů</a> nového másla, dej do něho tu rejži, vraz do ní 5 žloutků, trochu ji osol, dej k&nbsp;ní 2 <a href="miry-a-vahy.html#lot" class="mav">loty</a> malých, dobře přebraných a&nbsp;vypraných hrozinek, 2 <a href="miry-a-vahy.html#lot" class="mav">loty</a> rozlámaných piškotů, 2 <a href="miry-a-vahy.html#lot" class="mav">loty</a> na nudličky rozkrájené naložené pomerančové a&nbsp;s&nbsp;půl citronu kůry, 4 <a href="miry-a-vahy.html#lot" class="mav">loty</a> tlučeného cukru, všecko dobře umíchej, a&nbsp;konečně do toho vmíchej ze třech bílků sníh, pak namaž servít novým máslem, dej do něho tu míšeninu, volně to zavaž a&nbsp;nech to ve velkém hrnci ve slané vodě něco přes hodinu vařit; potom to vyklop na mísu, posyp drobně rozkrájenou cukrovar nou citronovou kůrou (citronadou) a&nbsp;hrubě utlučeným cukrem, dej to na tabuli, a&nbsp;k&nbsp;tomu v&nbsp;nádobce <a href="napoje.html#cokolada">čokoládu</a>.</p>

<a id="jiny-puding-z-rejze"><h2>Jiný puding z&nbsp;rejže</h2></a>

<p>Uvař jako předešle ve sladké smetaně 4 <a href="miry-a-vahy.html#lot" class="mav">loty</a> vyprané rejže, aby z&nbsp;ni byla měkká a&nbsp;hustá kaše, a&nbsp;nech ji vychladnout; utři dva <a href="miry-a-vahy.html#lot" class="mav">loty</a> nového másla, dej do něho tu rejži, přidej k&nbsp;tomu 3 <a href="miry-a-vahy.html#lot" class="mav">loty</a> tlučeného cukru, půl druhého lotu hovězího, drobně rozkrájeného tuku, 2 <a href="miry-a-vahy.html#lot" class="mav">loty</a> velkých hrozinek bez jadýrek, 2 <a href="miry-a-vahy.html#lot" class="mav">loty</a> na malé kostky rozkrájené cukrované pomerančové kůry, s&nbsp;půl pomeranče ostrouhanou kůru, trochu soli, 2 <a href="miry-a-vahy.html#lot" class="mav">loty</a> na kouštínky rozlámaných hořkých pokroutek, 6 žloutků, ze 4 bílků sníh, 4 lžíce rumu nebo araku, a&nbsp;všecko dobře promíchej, pak vymaž melounovou formu, vysyp ji žemličkovou kůrkou, dej do ní tu míšeninu a&nbsp;nech to hodinu v&nbsp;páře vařit; potom to vyklop, polej arakem, v&nbsp;kterém však se musí nechat na teplém místě cukr rozmočit, posyp to tlučenými hořkými pokroutkami a&nbsp;dej to na tabuli. Jsou-li při tabuli samí páni, hodí se tento puding lépe než příliš sladký nákyp, protože jest silný a&nbsp;přihořklý.</p>

<a id="puding-se-sagem"><h2>Puding se ságem</h2></a>

<p>Na čtvrt <a href="miry-a-vahy.html#libra" class="mav">libry</a> čerstvého másla nalej půl <a href="miry-a-vahy.html#zejdlik" class="mav">žejdlíka</a> vlažné smetany, aby se v&nbsp;ní rozpustilo, dej na rendlíček 8 <a href="miry-a-vahy.html#lot" class="mav">lotů</a> pěkné mouky, to mléko znenáhla do ní vmíchej, a&nbsp;nech to mezi ustavičným mícháním vařit, aby z&nbsp;toho byla hustá kaše; pak to dej na mísu a&nbsp;míchej, až to vychladne, aby z&nbsp;toho bylo hezky hladké těstíčko; potom do toho vraz 8 žloutků, dej k&nbsp;tomu s&nbsp;půl citronu drobně rozkrájenou kůru, 8 <a href="miry-a-vahy.html#lot" class="mav">lotů</a> cukru, trochu soli, a&nbsp;konečně do toho vmíchej z&nbsp;osmi bílků sníh; nyní namoč servít ve studené vodě, vyždímej ho, vlej do něho tu míšeninu, zavaž to a&nbsp;nech to v&nbsp;trochu slané vařící vodě dobrou hodinu vařit; když to začne nabývat, zavazuj kaničku vždy výš a&nbsp;výše. Omáčku dělej takto: Vezmi půl druhého <a href="miry-a-vahy.html#zejdlik" class="mav">žejdlíka</a> červeného vína, dej do něho <a href="miry-a-vahy.html#koflicek" class="mav">koflíček</a> dobře vypraného sága a&nbsp;nech ho hezky měkce rozvařit; nech při něm vařit kousek celé skořice, 5 celých hřebíčků a&nbsp;s&nbsp;půl citronu kůru, dobře to rozmíchej a&nbsp;proceď, pak dej do toho 6 <a href="miry-a-vahy.html#lot" class="mav">lotů</a> cukru, lžíci zavařeného rybízu, a&nbsp;opět to proceď; kdyby to bylo málo sladké, může se to ještě přisladit. Když jest puding uvařen, vyváže se ze servítu. Já se na mísu, poleje se omáčkou, posype hrubým cukrem a&nbsp;dá se na tabuli.</p>

<a id="puding-z-bramboru"><h2>Puding z&nbsp;bramborů</h2></a>

<p>Utři hodně čtvrt <a href="miry-a-vahy.html#libra" class="mav">libry</a> másla, vraz do něho šest žloutků, dej k&nbsp;tomu půl <a href="miry-a-vahy.html#libra" class="mav">libry</a> vařených a&nbsp;ustrouhaných bramborů, dva <a href="miry-a-vahy.html#lot" class="mav">loty</a> mouky, šest <a href="miry-a-vahy.html#lot" class="mav">lotů</a> cukru, s&nbsp;jednoho citronu nakrájenou kůru, trochu skořice, hodně to umíchej a&nbsp;konečně do toho vmíchej sníh z&nbsp;těch šesti bílků, pak vymaž formu máslem, vysyp ji strouhanou žemličkou, vlej do ní tu míšeninu a&nbsp;nech to nejméně hodinu v&nbsp;páře vařit, načež to postav ještě na čtvrt hodiny do trouby; potom to vyklop na mísu, rozřeď několik lžic malinové šťávy s&nbsp;červeným vínem, přislaď to dle potřeby a&nbsp;dej to ve zvláštní nádobce na stůl k&nbsp;tomu pudingu.</p>

<a id="puding-spenatovy"><h2>Puding špenátový</h2></a>

<p>Přeber dobře špenát, vyper ho v&nbsp;několika vodách, pak ho drobnince usekej, utři kousek nového másla, dej do něho ten špenát, vraz k&nbsp;němu 4 celé vejce, přidej trochu květu, trochu soli a&nbsp;strouhané žemličky tolik, aby to bylo husté tak jako jiný puding, namoč čistý šat ve studené vodě, vlej to do něho, zavaž to a&nbsp;nech to ve slané vodě hodinu vařit; pak to vyklop na mísu, posyp ostrouhanou žemličkovou kůrkou, polej rozpáleným novým máslem a&nbsp;dej to na stůl.</p>

<a id="puding-tvarohovy"><h2>Puding tvarohový</h2></a>

<p>Utři <a href="miry-a-vahy.html#libra" class="mav">libru</a> tvarohu se čtyřmi <a href="miry-a-vahy.html#lot" class="mav">loty</a> másla, vraz k&nbsp;tomu čtyry žloutky, vmíchej do toho půl <a href="miry-a-vahy.html#libra" class="mav">libry</a> krupice a&nbsp;že čtyr bílků sníh, osol to trochu, přidej trochu květu, namaž servít máslem, posyp ho strouhanou žemličkou, vlej to do něho, volně to zavaž a&nbsp;nech to hodinu v&nbsp;trochu osolené vodě vařit; pak to vyndej velkým cedníkem, rozvaž servít, puding vyklop na mísu, posyp ho strouhanou žemličkovou kůrkou a&nbsp;polej ho rozpáleným máslem.</p>

<a id="puding-s-uzeninou"><h2>Puding s&nbsp;uzeninou</h2></a>

<p>Vraz do <a href="miry-a-vahy.html#zejdlik" class="mav">žejdlíku</a> dobré sladké smetany 8 celých vajec a&nbsp;dobře to rozkloktej; dej do hrnku půl <a href="miry-a-vahy.html#zejdlik" class="mav">žejdlíka</a> pěkné mouky, a&nbsp;tou rozkloktanou smetanou rozdělej řidounké těsto, trochu ho osol a&nbsp;vmíchej do něho čtvrt <a href="miry-a-vahy.html#libra" class="mav">libry</a> vařeného, drobně rozkrájeného uzeného masa, pak namoč ve vodě servít, posyp ho moukou, vlej do něho to těsto, volně to zavaž a&nbsp;nech to ve slané vodě celou hodinu vařit; potom to vyklop na mísu, posyp to strouhanou žemličkovou kůrkou a&nbsp;polej rozpáleným máslem. Může to býti také bez uzeniny, s&nbsp;uzeninou je to však chutnější. Také se to může vařit v&nbsp;melounové formě, totiž: vymaže se forma máslem a&nbsp;vysype strouhanou žemličkovou kůrkou, těsto se do ní vlej a&nbsp;nechá se to v&nbsp;páře hodinu vařit.</p>

<a id="jiny-puding-s-uzeninou"><h2>Jiný puding s&nbsp;uzeninou</h2></a>

<p>Utři 4 <a href="miry-a-vahy.html#lot" class="mav">loty</a> másla, ostrouhej 4 žemličky, namoč je ve smetaně, pak je vymačkej a&nbsp;dej k&nbsp;tomu máslu, vraz do toho 4 žloutky a&nbsp;3 celé vejce, přidej k&nbsp;tomu ještě lžíci smetany, s&nbsp;půl citronu na dlouho rozkrájenou kůru, a&nbsp;buď <a href="miry-a-vahy.html#lot" class="mav">lot</a> rozkrájených pistácií nebo <a href="miry-a-vahy.html#lot" class="mav">lot</a> mandlí, trochu květu, trochu soli, a&nbsp;vše dobře promíchej, načež dej k&nbsp;tomu půl <a href="miry-a-vahy.html#libra" class="mav">libry</a> uvařené drobně rozkrájené uzeniny, a&nbsp;ještě to trochu zamíchej; nyní pomaž servít máslem, nebo ho namoč ve studené vodě, dej do něho tu míchaninku, volně to zavaž a&nbsp;nech to ve slané vodě celou hodinu vařit, pak to vyklop na mísu, posyp ostrouhanou žemličkovou kůrkou a&nbsp;polej horkým máslem. Okrášlit to můžeš buď do věnečka nastrkanými mandlemi nebo pistáciemi.</p>
