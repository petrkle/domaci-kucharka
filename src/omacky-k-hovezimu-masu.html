<h1><a href="index.html">Omáčky k&nbsp;hovězímu masu</a></h1>

<a id="omacka-cibulkova"><h2>Omáčka cibulková</h2></a>

<p>Dej na rendlíček kousek másla a&nbsp;udělej řídkou jištičku; když je již žlutá jako zlato, dej do ní trochu strouhané žemličky a&nbsp;nech ji tak dlouho, až dostatečně zčervená, pak skrájej zelenou cibuli, kousek staré cibule a&nbsp;trochu zelené petružele, hod to do té jíšky, nech to zapěnit, nalej na to hovězí polívky a&nbsp;nech to chvilenku povařit.</p>

<p>Tak se dělá též česneková omáčka.</p>

<a id="omacka-polska"><h2>Omáčka polská</h2></a>

<p>Udělej jíšku tak jako při cibulové a&nbsp;česnekové omáčce, potom usekej zelený česnek, zelenou cibulku, stroužek česneku, kousek staré cibule, trochu pažitky a&nbsp;trochu zelené petružele, dej to do jíšky, nalej na to hovězí polívky a&nbsp;nech to povařit.</p>

<a id="zlata-cibulova-omacka"><h2>Zlatá cibulová omáčka</h2></a>

<p>Rozkrájej drobně půl cibule, dej ji do <a href="miry-a-vahy.html#zejdlik" class="mav">žejdlíkového</a> hrnku, nalej na ni hovězí polívky a&nbsp;nech to chvilku povařit; dej do hrnku pěl ostrouhané, ve vodě namočené vymačkané žemličky, kousek čerstvého másla, trochu sušeného, na prášek rozetřeného šafránu, rozetři to dobře, nalej do toho tu polívku, v&nbsp;které se cibule vaří, rozkverluj to a&nbsp;nech to povařit, potom dej k&nbsp;tomu zažloutlé jíšky, nech to ještě povařit a&nbsp;dej to na stůl. Tak se dělá také česneková omáčka; k&nbsp;té cibulové můžeš také připojit trochu tlučeného kmínu.</p>

<a id="cibulova-omacka-s-vinem"><h2>Cibulová omáčka s&nbsp;vínem</h2></a>

<p>Usmaž půl drobně rozkrájené cibule, a&nbsp;když začne červenat, dej k&nbsp;ní kávovou lžičku mouky, dvě lžíce strouhaného domácího žitného chleba, a&nbsp;nech to do hnědá usmažit, potom to dej do hrnku, v&nbsp;kterém se obyčejně omáčka vařívá, nalej na to jeden díl vína, dva díly hovězi polívky a&nbsp;lžíci dobrého vinného octa, nech to povařit, upraž kousek cukru do hnědá, dej ho k&nbsp;tomu, a&nbsp;když se to opět povařilo, dej to do nádobky k&nbsp;tomu určené. Tato omáčka může se dáti buď k&nbsp;hovězímu masu, nebo jsou-li zbytky od rozličných pečeň, rozkrájej je na ouhledné řízky, dej je do kuthánku, nalej na ně tu omáčku, dej k&nbsp;tomu trochu drobně rozkrájené citronové kůry, trochu kaprlí, a&nbsp;je-li libo, také kousek sardelového másla – vždy je to dobré.</p>

<a id="omacka-z-nalozene-okurky"><h2>Omáčka z&nbsp;naložené okurky</h2></a>

<p>Rozkrájej na drobninko kyselou okurku, dej ji do hrnečku, nalej na ni hovězí polívky a&nbsp;vinného octa, dej k&nbsp;tomu trochu skrájeného zeleného kopru a&nbsp;nech to trochu povařit. K&nbsp;zapražení vezmi kousek červené jíšky, kousek do tmavá upáleného a&nbsp;kousek bílého cukru, trochu citronové kůry, rozkloktej to a&nbsp;nech to ještě povařit.</p>

<a id="omacka-z-cerstve-okurky"><h2>Omáčka z&nbsp;čerstvé okurky</h2></a>

<p>Nakrájej na drobno čerstvou oloupanou okurku, dej ji do hrnečku, přidej k&nbsp;ni drobně usekané zelené petruželky, trochu octa, nalej na to hovězí polívků a&nbsp;nech to vařit; v&nbsp;jiném hrnečku rozmíchej kousek čerstvého másla asi se dvěmi vařečkami mouky a&nbsp;s&nbsp;trochou vlažné polívky, nalej na to tu zvařeninu, kverluj tím, aby se neudělaly žmolky, a&nbsp;nech to ještě trochu povařit; když chceš omáčku nésti na stůl, zakverluj do ní jeden žloutek.</p>

<a id="omacka-koprova"><h2>Omáčka koprová</h2></a>

<p>Nech vařit v&nbsp;hrnečků hovězí polívku a&nbsp;vinní ocet; když se to vaří, dej do toho drobnince rozkrájený kopr do jiného hrnku dej kousek nového másla, trochu mouky trochu kyselé husté smetany a&nbsp;jedení nebo dva žloutky, dobře to rozmíchej, pák s&nbsp;tou koprovou polívkou zakloktej, nech to ještě trochu povařit – a&nbsp;omáčka je hotová.</p>

<a id="omacka-z-koreni"><h2>Omáčka z&nbsp;koření</h2></a>

<p>Udělej ze dvou <a href="miry-a-vahy.html#lot" class="mav">lotů</a> loje hnědou jíšku, dej do ní jednu nakrájenou cibuli, 10&nbsp;zrnek pepře a&nbsp;10 zrnek nového kořeni, kousek zázvoru, dva bobkové listy, kousek dymiánu, nalej na to hovězí polívky tolik, mnoho-li je na omáčku potřebí, a&nbsp;přidej k&nbsp;tomu asi dvě lžíce octa; když se vše hodně dlouho pospolu vařilo proceď to do hrnku; je-li omáčka příliš hustá přilej polívky, okus ji, a&nbsp;je-li málo kyselá, přidej krapýtek octa.</p>

<a id="omacka-z-kerblika"><h2>Omáčka z&nbsp;kerblíka</h2></a>

<p>Utluč v&nbsp;moždíři plnou hrst kerblíku a&nbsp;vymačkej šťávu skrze plátýnko, pak vezmi 3&nbsp;na tvrdo vařené žloutky a&nbsp;několik topinek sušené a&nbsp;ve vinném octě namočené žemličky, oboje v&nbsp;moždíři dobře utluč, octem rozdělej, tu kerblíkovou šťávu k&nbsp;tomu přimíchej a&nbsp;oslaď to asi <a href="miry-a-vahy.html#lot" class="mav">lotem</a> cukru. <a href="miry-a-vahy.html#lot" class="mav">Lot</a> cukru, půl <a href="miry-a-vahy.html#zejdlik" class="mav">žejdlíka</a> octa a&nbsp;z&nbsp;půl žemličky sušených topinek jest dosti na tři žloutky. Tato omáčka se dá studená na stůl v&nbsp;nádobkách k&nbsp;tomu zřízených. Kdo rád sladší, může přidat cukru. Při hostině se dá na stůl mimo této omáčky ještě jedna teplá, protože každý studené omáčky nemiluje.</p>

<a id="omacka-s-kyselou-smetanou"><h2>Omáčka s&nbsp;kyselou smetanou</h2></a>

<p>Nech v&nbsp;žejdlíkovém hrnku vařit půl <a href="miry-a-vahy.html#zejdlik" class="mav">žejdlíka</a> hovězí polívky a&nbsp;půl <a href="miry-a-vahy.html#zejdlik" class="mav">žejdlíka</a> vinného octa (je-li ocet tuze kyselý, musí být polívky více nežli octa), dej do toho jednu hrubě rozkrájenou cibuli, dva stroužky celého česneku, 6&nbsp;zrnek pepře, 6&nbsp;zrnek nového koření, kousek zázvoru, kousek dymiánu, 6&nbsp;lístků rozmariny, a&nbsp;nech vše hezky povařit; potom udělej hnědou jíšku a&nbsp;proceď do ní tu zvařeninu. Jíšky musí být tolik, aby, když se přileje ještě půl <a href="miry-a-vahy.html#zejdlik" class="mav">žejdlíka</a> kyselé smetany, byla omáčka zrovna dost hustá. Aby byla chutnější, může se k&nbsp;ní přidat trochu citronové kůry.</p>

<a id="omacka-sardelova"><h2>Omáčka sardelová</h2></a>

<p>Omej ve studené vodě 2&nbsp;nebo 3&nbsp;sardele, odděl kůstky a&nbsp;sardele utři s&nbsp;novým máslem, nalej na ně trochu polívky, trochu octa, udělej jíšku jako k&nbsp;okurkové omáčce, zapraž ji, nech ji povařit a&nbsp;dej ji na tabuli. Nechceš-li ji mít nakyslou, vynech ocet.</p>

<a id="omacka-kaprlova"><h2>Omáčka kaprlová</h2></a>

<p>Nech na rendlíčku zpěnit jednu malou cibulku, přidej k&nbsp;ni tři měchačky mouky a&nbsp;udělej červenou jíšku, pak na ni nalej hovězí polívky tolik, abys měla zahoustlou omáčka, přidej k&nbsp;ni trošinku octa, dva <a href="miry-a-vahy.html#lot" class="mav">loty</a> kaprlí a&nbsp;nech ji ještě trochu povařit.</p>

<a id="omacka-z-angrestu"><h2>Omáčka z&nbsp;angreštu</h2></a>

<p>Dej do <a href="miry-a-vahy.html#zejdlik" class="mav">žejdlíkového</a> hrnečku půl <a href="miry-a-vahy.html#zejdlik" class="mav">žejdlíka</a> nezralého angreštu, nalej na něj hovězí polívku a&nbsp;nech to vařit, pak to proceď, v&nbsp;jiném hrnečku rozdělej kousek nového másla se dvěma vařečkama mouky a&nbsp;trochou studené smetany, a&nbsp;zakverluj tím tu omáčku; kdyby byla málo kyselá, přidej krapýtek octa; když se má dát na stůl, zakloktá se do ni jeden nebo dva žloutky.</p>

<a id="omacka-z-rajskych-jablek"><h2>Omáčka z&nbsp;rajských jablek</h2></a>

<p>Dej na rendlíček kousek másla, čtyry velké rajské jablíčka, kousek rozkrájené cibule, několik zrnek pepře a&nbsp;nového koření, a&nbsp;nech to dusit, pak to hodně rozmačkej, nalej na to <a href="miry-a-vahy.html#zejdlik" class="mav">žejdlík</a> hovězí polívky a&nbsp;proced to do hrnečku, přidej k&nbsp;tomu trochu octa a&nbsp;trochu vína, zapraž to bledou jíškou, dej do toho kousek cukru, trochu sekané citronové kůry a&nbsp;nech to ještě povařit.</p>

<a id="omacka-ze-zampionu"><h2>Omáčka ze žampionů</h2></a>

<p>Usekej na drobno několik pěkných žampionů a&nbsp;nech je na kousku másla s&nbsp;trochou drobně nasekané zelené petruželky dusit, pak to dej do hrnečku, nalej na to hovězi polívku a&nbsp;trochu vína, zapraž to bledou jiškou, okořeň to trochu tlučeným pepřem a&nbsp;nech to hodně povařit.</p>

<a id="omacka-z-ryzcu"><h2>Omáčka z&nbsp;ryzců</h2></a>

<p>Vezmi několik čerstvých ryzců, kořínky odřízni, hlavičky vyper, na podlouhlé kousky rozkrájej, nech je na kastrolku s&nbsp;kouskem másla a&nbsp;trochou kmínu pod pokličkou dusit, a&nbsp;chvilkami podlévej po lžíci hovězí polívky; potom to dej do hrnečku, nalej na to trochu vinného octa a&nbsp;ještě tolik hovězí polívky, mnoho-li omáčky potřebuješ, zapraž ji hnědou jíškou, nech ji povařit, přidej několik lžic dobré husté kyselé smetany, dobře ji rozmíchej a&nbsp;vlej do nádobky.</p>

<a id="omacka-ze-suchych-hub"><h2>Omáčka ze suchých hub</h2></a>

<p>Namoč suché hříbky a&nbsp;slej s&nbsp;nich tu černou vodu, pak na ně nalej hovězí polívku a&nbsp;nech je do měkka uvařit, potom je usekej na drobno, dej je zase do té polívky, přilej k&nbsp;tomu trochu octa, zapraž to tmavou jíškou a&nbsp;nech to ještě hodně povařit.</p>

<a id="omacka-z-korinku-od-zelenin"><h2>Omáčka z&nbsp;kořínků od zelenin</h2></a>

<p>Ustrouhej jednu cibuli, půl petruželového kořínku a&nbsp;půl mrkve, dej to do hrnku, nalej na to hovězí polívku a&nbsp;nech to vařit, pak to proced, zapraž hnědou jíškou, přidej k&nbsp;tomu hodně zelené petružele, trochu tlučeného pepře a&nbsp;nech to ještě povařit.</p>

<a id="omacka-na-holandsky-zpusob"><h2>Omáčka na holandský způsob</h2></a>

<p>Utluč v&nbsp;mosazném moždíři tři na tvrdo uvařené žloutky s&nbsp;lotem oloupaných mandlí, dej k&nbsp;tomu kousek cukru, 8&nbsp;lžic dobrého vinného octa, dobře to promíchej a&nbsp;proceď do hrnečku, v&nbsp;němž jsi byla dříve vařečku mouky s&nbsp;kouskem čerstvého másla a&nbsp;trochou vody rozmíchala, dej k&nbsp;tomu tři očištěné, na drobounko usekané sardele, trochu skrájené pažitky, trochu usekaných kaprlí, a&nbsp;míchej tím na plotně tak dlouho, až se utvoří hustá omáčka; pak ji odstav stranou, až ji potřebuješ.</p>

<a id="studena-omacka"><h2>Studená omáčka</h2></a>

<p>Vezmi tři na tvrdo vařené žloutky, 4&nbsp;omyté sardele, z&nbsp;kterých kůstky jsou vyndány, a&nbsp;kousek bílé cibule, každé zvlášť drobnince usekej, utři to na misce, přimíchej k&nbsp;tomu poznenáhla 2&nbsp;lžíce brabantského oleje, 4&nbsp;lžíce hořčice (Senf), půl <a href="miry-a-vahy.html#lot" class="mav">lotu</a> tlučeného cukru, a&nbsp;tolik vinného octa, aby to bylo jako omáčka, a&nbsp;dej to buď k&nbsp;hovězímu masu, nebo ke studené pečeni, anebo též k&nbsp;modré nebo nakládané (marynirované) rybě; je-li málo ryby, můžeš buď nakládaného kapra neb ouhoře na kousky rozkrájet, urovnat ho do hlubokého talíře, polejt tou omáčkou, poklásti rozpůlenými omytými sardelemi, udělat věnec z&nbsp;postního aspiku a&nbsp;posázet ho kaprlemi. Také se může na modro vařená štika, kapr i&nbsp;ouhoř dohromady smíchat a&nbsp;dát v&nbsp;postní i&nbsp;masitý den po pečeni.</p>

<a id="studena-omacka-ku-zverine"><h2>Studená omáčka ku zvěřině</h2></a>

<p>Rozkrájej půl bílé cibule, 3&nbsp;na tvrdo vařené žloutky, dej k&nbsp;tomu trochu drobně rozkrájené citronové kůry, půl <a href="miry-a-vahy.html#lot" class="mav">lotu</a> tlučeného cukru, asi 10&nbsp;zrnek dobře utlučeného jalovce, to všecko dobře promíchej, dej k&nbsp;tomu dvě lžíce brabantského oleje, asi 10&nbsp;lžic vinného octa, ze dvou citronů šťávu, a&nbsp;je-li to husté, přilej ještě octa. Tato omáčka se dává obyčejně k&nbsp;černé rosolované (sulcované) zvěřině; a&nbsp;máš-li jenom neouhledné zbytky, tedy je rozkrájej na malé řízky, urovnej na misku a&nbsp;polej tou omáčkou; také zbytky jelení nebo srnčí kejty i&nbsp;hřbetu mohou se s&nbsp;touto omáčkou takto připravit; nejlépe však se k&nbsp;tomu hodí černá zvěřina.</p>

<a id="omacka-mejonezova"><h2>Omáčka mejonézová</h2></a>

<p>Skrze sejtko na porcelánovou misku obráceně postavené protlač dva na tvrdo vařené a&nbsp;dva syrové žloutky, a&nbsp;s&nbsp;krapýtkem soli je utři, načež přidej k&nbsp;tomu při ustavičném mícháni tři syrové žloutky a&nbsp;dvanáct <a href="miry-a-vahy.html#lot" class="mav">lotů</a> olivového oleje, a&nbsp;sice dej vždy jeden žloutek a&nbsp;kávovou lžičku oleje, a&nbsp;stále míchajíc takto pokračuj, až je všecko smícháno; konečně k&nbsp;tomu přidej po částkách též za ustavičného míchání čtyry lžíce rozpuštěného studeného <a href="polivky-masite.html#rosol-polivkovy">polívkového rosolu</a>, z&nbsp;půl citronu šťávu a&nbsp;několik lžic estraganového octa. Dokonalé zdaření této omáčky záleží zvláště na pilném míchání.</p>

<a id="kren-smetanovy"><h2>Křen smetanový</h2></a>

<p>Ustrouhej dobře křen, dej ho do hrnečku, k&nbsp;němu trochu bílé mouky, kousek nového másla, trochu květu a&nbsp;oloupané, ustrouhané nebo tlučené mandle, dobře to umíchej, nech vařit dobrou smetanu, dej do ní kus cukru, zakloktej ní ten křen a nech ho trochu povařit, potom ho vlej do omáčníku, posyp na vrchu drobet květem a&nbsp;dej ho na stůl. Je-li křen málo perný, musí se dát teprv, až jest ostatní povařeno.</p>

<a id="kren-polivkovy"><h2>Křen polívkový</h2></a>

<p>Ustrouhej křen a&nbsp;žemličku, dej to do hrnečku, přidej k&nbsp;tomu kousek nového másla, trochu květu, nech to povařit – a&nbsp;křen je hotov. Je-li křen málo perný, tedy se nechá žemlička v&nbsp;polívce povařit, pak se teprv do toho dá strouhaný křen a&nbsp;zamíchá se, nesmí se však již nechat vařit. Na to se i&nbsp;při smetanovém křenu hledět musí, protože křen při vařeni seslábne, následovně se jen příliš palčivý křen může chvilku s&nbsp;sebou vařit.</p>

<a id="kren-kysely"><h2>Křen kyselý</h2></a>

<p>Ustrotíhej jedno červené jablko a&nbsp;dej ho do omáčníku, taktéž i&nbsp;křen, přidej k&nbsp;tomu kus na citronové kůře ustrouhaného cukru a&nbsp;nalej na to tolik octa, až je všecko pokryto, pak tím zamíchej a&nbsp;dej to na stůl.</p>

<a id="horcice"><h2>Hořčice</h2></a>

<p>Na čtvrt <a href="miry-a-vahy.html#libra" class="mav">libry</a> hořčicové mouky nech svařit dva <a href="miry-a-vahy.html#zejdlik" class="mav">žejdlíky</a> dobrého vinného octa s&nbsp;několika hřebíčky, citronovou kůrou a&nbsp;kouskem květu, pak dej hořčici na mísu a&nbsp;nalej na ni za ustavičného míchání ten vařící ocet, musíš však hodně míchat, aby se nenadělaly žmolky; když to vychladne, nalej to do flašky a&nbsp;ulož na chladném místě. Kdo chce, může při vaření do toho dát kus cukru.</p>

<a id="kysely-rosol"><h2>Kyselý rosol</h2></a>

<p>Rozkrájej na kousky dvě <a href="miry-a-vahy.html#libra" class="mav">libry</a> hovězího, <a href="miry-a-vahy.html#libra" class="mav">libru</a> telecího, půl <a href="miry-a-vahy.html#libra" class="mav">libry</a> uzeného masa a&nbsp;kus jater, vlož všecko do velkého rendlíku, přidej k&nbsp;tomu kus rozsekaného telecího kolena, čtyry cibule, kořen petružele, jednu mrkev, jeden celer, všecko rozkrájené, též tři bobkové listy, kousek dymiánu, kousek zázvoru, několik zrnek pepře a&nbsp;nového koření, nalej na to šest <a href="miry-a-vahy.html#zejdlik" class="mav">žejdlíků</a> vody, šest <a href="miry-a-vahy.html#zejdlik" class="mav">žejdlíků</a> octa, a&nbsp;nech to zvolna vařit. Do jiné nádoby dej čtyry rozsekané telecí nožičky, nalej na ně šest <a href="miry-a-vahy.html#zejdlik" class="mav">žejdlíků</a> vody a&nbsp;nech to dvě hodiny vařit, při čemž stále šum sbírati musíš: potom to proceď a&nbsp;nech to ještě asi na <a href="miry-a-vahy.html#zejdlik" class="mav">žejdlík</a> vyvařit. Když je maso uvařeno tak, že s&nbsp;kostí samo odpadává, přilej k&nbsp;tomu tu zvařeninu z&nbsp;nožiček a&nbsp;nech to pospolu ještě povařit, pak to odstav; když se to ustálo, seber s&nbsp;toho všechnu mastnotu, proceď to do jiného kastrolu, rozmačkej do toho dvě celé vejce i&nbsp;se skořápkami, vařečkou tím pohni a&nbsp;nech ještě několik varů přejít; nyní přivaž čistý ubrousek ke čtyřem nohám obrácené stolice, podstav pod něj čistou nádobu a&nbsp;rosol do ni proceď. Hlediž k&nbsp;tomu, aby rosol byl čistý jako sklo; kdyby byl kalný, nech ho ještě jednou vařit, rozmačkej do něho ještě jedno vejce a&nbsp;opět ho proceď. Rosolu toho může se použit k&nbsp;okrášleni nejvzácnějších studených masitých pokrmů.</p>

