<h1><a href="index.html">Předmluva</a></h1>

<p>„Domácí kuchařce“ od Magdaleny Dobromily Rettigové dostalo se již tak velkého rozšíření; že by zbytečno bylo milým krajankám našim nově doporučovati knihu, kteráž u&nbsp;nich tak skvělé pověsti si dobyla; devatero načisto vyprodaných vydáni, každé u&nbsp;valném počtu výtisků, jest nejvýmluvnějším důkazem všeobecné její obliby. Spisovatelku její – staršímu pokolení našemu i&nbsp;jinak chvalitebně známou co horlivou národovkyni a&nbsp;původkyni mnoha spisů zábavných – právem nazvati můžeme matkou všech novějších kněh kuchařských, ješto jsme s&nbsp;potěšením shledali a&nbsp;i&nbsp;každý jiný bližším nahlédnutím v&nbsp;tu neb onu část přesvědčiti se může, že jiným spisům toho oboru pro svou užitečnost a&nbsp;přiměřené uspořádání za vzor a&nbsp;pravidlo sloužila.</p>

<p>Vedle úplné spolehlivosti předpisů v&nbsp;knize této obsažených podáno jest vše tak zřetelně a&nbsp;tak srozumitelnou řečí, že i&nbsp;pouhá začátečnice, zdravým rozmyslem nadaná, bez další porady všemu snadno porozumí.</p>

<p>Avšak jakož nižádné lidské výkony povždy na stejném stupni stati nezůstávají, takž i&nbsp;v&nbsp;umění kuchařském za drahně již let, co naše velezasloužilá Dobromila Rettigová v&nbsp;lůnu země odpočívá, mnohé pokroky se staly a&nbsp;mnohé poměry se změnily, což seznávaje p. nakladatel požádal mne o&nbsp;důkladné prohlédnutí a&nbsp;rozmnožení této knihy, já pak ochotně jsem se podrobila práci této dílem z&nbsp;lásky k&nbsp;věci, dílem pak z&nbsp;úcty ku zvěčnělé spisovatelce, jejíž osobní žačkou z&nbsp;části nazvati se mohu, v&nbsp;outlém svém mládí delší čas u&nbsp;ní pobyvši. Upravila jsem toto nové vydání zcela pro dobu, v&nbsp;nížto žijeme; vymýtila jsem co možná kořeni, jež novější doba nemiluje, ponechavši je pouze tam, kde se odstraniti nedá; rozmnožila jsem vydání toto značným počtem nových pokrmů masitých, moučných, labužnických, rosolů a&nbsp;jiných, takže nyní 1094 samostatných předpisů obsahuje. I&nbsp;doufám, že snaha moje, všem požadavkům naší doby vyhověti, žádoucího cíle dojde.</p>

<p>Končím upřímnou radou aby každá nastávající kuchařka neb hospodyňka následující všeobecný úvod bedlivě sobě přečtla a&nbsp;podaného tam základního poučení přísně šetřila, ješto by jinak všechna práce její, nemohouc dařili se, nejenom uznání nedošla, nýbrž ona snadno i&nbsp;ku mnohé citelné škodě přijití mohla, jižto ji uvarovali srdečně sobě žádám.</p>
<p>V Praze, v&nbsp;květnu 1868</p>

<p>Antonie Dušánková</p>

